<reviewer_mark>
7
<review>
Filmowcy przyzwyczaili nas do tego, że na wypadek jakiegokolwiek globalnego kataklizmu zawsze znajdzie się w Ameryce śmiałek, który bez wahania stanie do walki o ludzkość i oddali widmo końca świata. Przeżyliśmy już zagrożenie zderzenia z asteroidą ("Armageddon"), nalot obcych ("Marsjanie atakują", "Porywacze ciał"), klimatyczne anomalie ("Pojutrze", "2012"), plagę zombie ("World War Z"), epidemię tajemniczych wirusów ("Contagion - Epidemia strachu") i bunt maszyn ("Ja, robot"). Bez obaw. Przeżyjemy też niewolę kosmicznych robotów, o czym przekonuje nas ekipa Jona Wrighta w "Imperium robotów". Będzie niebezpiecznie, wzruszająco, ale i zabawnie. 
 
     Callan McAuliffe                   Ella Hunt,  Gillian Anderson,  Milo Parker     

Akcja ratunkowa w "Imperium robotów" przeprowadzona zostaje trzy lata po zniewoleniu świata przez roboty z odległej galaktyki. Ocalałym po 11-dniowej walce ludziom wszczepiono implanty kontrolujące ich ruchy i zabroniono opuszczania domów. Dzieci będące pod opieką filmowej Kate (Gillian Anderson) przez przypadek odnajdują sposób na wyłączenie czujników. Wszyscy czworo, w końcu wolni, ruszają na poszukiwanie ojca jednego z nich. Bohaterowie stawią czoła nie tylko wielkim robotom, ale i złemu Smythe'owi (Ben Kingsley), kolaborantowi kierującemu się niecnymi pobudkami. 
 
Film Jona Wrighta to familijne kino przygodowe. Dzieciaki, niczym bohaterowie "Goonies", pakują plecaki i ruszają w wielki świat, by odnaleźć tajemnicze miejsce, o którym nikt nawet nie wie, czy istnieje naprawdę. Sean (Callan McAuliffe), Alexandra (Ella Hunt), Nathan (James Tarpey) i Connro (Milo Parker) są pomysłowi, odważni i uroczy. Czasem trudno odgadnąć, co konkretnie nasuwa ich na właściwy trop, i jak to się dzieje, że zawsze trafiają tam, gdzie trzeba. Grunt, że z przyjemnością im się kibicuje, a każdy z nich ma swój wyjątkowy charakter. Najciekawsze role dostali Tarpey i Parker – pierwszy to maruda i chwalipięta, drugi – ujmujący wiedzą bystrzacha. Obaj wprowadzają też do filmu wątki humorystyczne, łagodzące kilka niespodziewanie mocnych scen (nie ma krwi, ale jest kilka trupów). 
 
     Gillian Anderson,  Ben Kingsley          Callan McAuliffe,  Ben Kingsley          Callan McAuliffe     

Do ekranu przyciągają też wspaniali Gillian Anderson i Ben Kingsley. Anderson bez wątpienia przeżywa właśnie szczytowy moment kariery – nawet tak niewymagającej postaci jak filmowa Kate nadała rys silnej i odważnej kobiety. Natomiast Kingsley jako Smythe to pierwszorzędny bohater, którego kocha się nienawidzić. Dzięki ich wyrazistym kreacjom dzieci bez problemu odróżnią w filmie dobro od zła i wyciągną z niego słuszną lekcję. 
 
Gorzej, że tytułowych robotów w "Imperium…" jest nie za dużo. Pojawiają się sporadycznie i rzadko w pełnej krasie. W przeciwieństwie do "Pacific Rim" u Wrighta głównymi bohaterami są ludzie. I chwała mu za to. Bo to bardzo sympatyczni ludzie.