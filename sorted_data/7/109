<reviewer_mark>
7
<review>
"Casino Royale" do film, który od początku aż do premiery budził kontrowersje i podzielił fanów agenta Jej Królewskiej Mości. Wielu zmieniło swoje zdanie po obejrzeniu filmu. Ja nie. 
 
Film o początkach kariery 007. Bond przedstawiony zostaje nam jako agent, który właśnie zdobył licencję na zabijanie. Podczas widowiskowej akcji na Madagaskarze pogwałca jednak podstawowe prawa i włamuje się do ambasady. Przypadkiem trafia na ślad niejakiego Le Chiffre'a opiekującego się pieniędzmi terrorystów. Ten jednak traci ogromną sumę pieniędzy i musi je szybko zdobyć. Postanawia zorganizować partię pokera w Czarnogórze. Tam właśnie zostaje wysłany Bond - najlepszy gracz wywiadu. Na oku będzie go miała piękna Vesper Lynd... 
 
Z opisu wynika, ze to klasyczny film z serii o 007. Są wprawdzie luksusowe samochody i piękne dziewczyny. Agent MI6 zostaje jednak pozbawiony sporej liczby gadżetów, co akurat nie jest złym pomysłem. Jako auto Bonda po licznych romansach m. in. z BMW powraca przepiękny Aston Martin. Moim zdaniem błędem jest osadzenie akcji w 2006 roku, ale co się stało, to się nie odstanie. 
 
W filmie klasyczne zbliżenia na zegarek, jak to było za czasów Seana Connery'ego, zastąpiono dialogiem między Jamesem a Vesper. Nie ma tylu cynicznych odzywek Bonda. W dodatku "ma w dupie", czy napije się martini wstrząśniętego czy zmieszanego. Choć postawiono na realizm, nie brakuje zapierających dech w piersiach scen, jak pościg na Madagaskarze czy końcowa akcja w Wenecji, gdzie budynek jednocześnie wali się i tonie. Na plus działa także na pewno piosenka początkowa "You Know My Name" w wykonaniu Chrisa Cornella. Dla mnie najlepsza obok "GoldenEye". 
 
Cóż... Z tego co napisałem, wynika, że "Casino Royale" to bardzo dobry film. Być może rzeczywiście tak jest. Nie zasługuje jednak na szczycenie się tytułem 21 filmu o przygodach Jamesa Bonda. Przede wszystkim Daniel Craig nie pasuje do roli 007. Niektórzy mówili, że to Bond po liftingu, moim zdaniem to Bond po operacji plastycznej. Jest to naprawdę dobry aktor, ale nie pasuje zupełnie tej roli. Jego twarz rzadko wyraża jakieś uczucia, większość czasu jest zimna i nic nam nie mówi. Nie jest dla mnie tak przekonywujący jak Roger Moore czy Pierce Brosnan. Nie ma w sobie nic z Bonda. Znakomicie swoje role zagrali natomiast Eva Green jako Vesper (choć bardzo żałuję, że roli nie przyjęła Angelina Jolie) i Mads Mikkelsen jako Le Chiffre. 
 
Umberto Eco powiedział kiedyś, że "Bond to gra, trzeba trzymać się zasad". W "Casino Royale" złamano sporo tych zasad. Mimo to scenariusz uważam za bardzo dobry. W następnej części chciałbym jednak wymiany Daniela Craiga na lepszy model. Z tego co widzę, będę musiał katować się z nim jeszcze trochę. Niektórym jednak odpowiada taki styl. Ocenę pozostawiam Wam, drodzy miłośnicy agenta Jej Królewskiej Mości. Na pewno nie będzie to stracony czas, ale możecie się trochę rozczarować. Bond umarł, czekam na zmartwychwstanie. 
