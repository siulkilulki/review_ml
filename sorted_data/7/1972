<reviewer_mark>
7
<review>
Bardzo prawdopodobne, że "Stary mroczny dom" to pierwszy film o nawiedzonym domu i chyba również pierwszy film typu straszymy i śmieszymy. Co tu kryć, ten film to czysta rozrywka, i to na wysokim poziomie. O ile to, co straszyło ludzi kilkadziesiąt lat temu, dziś często budzi uśmiech politowania, to rzeczy, które śmieszyły ludzi wtedy, są zazwyczaj zabawne również dziś, czego dowodzi choćby ten film. Wychodzi na to, że zmieniają się rzeczy, których się boimy, a śmiejemy się często z tego, co x lat wcześniej. Czyżby humor był bardziej uniwersalny od horroru? 
 
Za reżyserię tego filmu wziął się James Whale, człowiek opromieniony sukcesem nakręconego rok wcześniej  "Frankensteina". Ten sam człowiek nakręci jeszcze m.in. "Narzeczoną Frankensteina" i "Niewidzialnego człowieka". W horrorach Universalu często było miejsce na humor, który rozładowywał napięcie, wprowadzał trochę światła w ponurą aurę filmu. Jednak chyba (głowy nie dam, taki mocny w tych starociach to ja nie jestem) pierwszy raz część humorystyczna została tak wzmocniona i uwydatniona. 
 
 Początek filmu jest niby stereotypowy, ale jednak nieco inny. Owszem, jest młoda para (państwo Waverton), tyle że wraz z przyjacielem. Do tego wkrótce dołączy do nich kolejna para, która zaraz i tak parą być przestanie. Oczywiście zagubili się, jest noc, obowiązkowa burza z piorunami, mają odciętą drogę i muszą gdzieś się zatrzymać. Trafiają na tytułowy stary, mroczny dom. Mieszkańców tej nietypowej posiadłości poznajemy w ciekawej kolejności, powodującej zmienność nastrojów. Najpierw drzwi otwiera im służący Morgan. W tej roli Boris Karloff, wyglądający tu jak połączenie potwora Frankensteina i Wilkołaka z dodatkową blizną na pół twarzy. Tym razem charakteryzatorzy się naprawdę postarali. Sam Karloff za bardzo nie musiał się starać, widać, że jego rola "jechała" na popularności potwora, który nic nie mówi, tylko krzyczy i niszczy. Trochę szkoda, ale nie można mu odmówić tego, że jest przerażający. Grany przez niego Morgan, brutal i alkoholik, jest niemową i na pytania podróżnych o możliwość przenocowania odpowiada bełkocząc, po czym… zamyka drzwi! Po chwili drzwi otwierają się ponownie i tym razem wita ich miły starszy pan: Horace Femm. Nastrój z ponurego zmienia się w humorystyczny. Horacy wydaje się typem nieco ekscentrycznym, ale w porównaniu z Morganem jest normalny i nie wzbudza strachu. Chwilę później poznajemy siostrę Horacego, Rebeccę Femm. Ona w jakiś sposób łączy dwie poprzednie postaci. Wzbudza śmiech, ale i strach, jest ekscentryczna, do tego dewotka. I jest przygłucha, przez co słyszy czasem zupełnie co innego, co daje świetny efekt humorystyczny.  Wygląda na to, że to ona rządzi w tym domu i wszystkim dyryguje. Kiedy już nam będzie się wydawać, że Rebecca jest tylko nieszkodliwą starszą panią, pokaże swoją groźną twarz. Gdy będzie towarzyszyć młodej pani Waverton w zmianie mokrego ubrania, opowie o swojej siostrze, która zmarła w wieku 21 lat po upadku z konia. Była bezbożnicą, tak jak wszyscy wokół; nie chcieli się modlić i byli zepsuci. Potem widzimy zniekształconą, groteskową twarz Rebeki w lustrze, gdy wygłasza tyradę do młodej Margaret (efekt naprawdę pełen grozy): "Pani też jest zepsuta. Młoda i piękna. Niemądra. I zepsuta. Myśli pani tylko o swoich wiotkich nogach, śnieżnobiałych ciałach i o tym, jak zadowolić swego mężczyznę. Byleby tylko zakosztować rozkoszy cielesnej miłości, prawda? (dotyka sukni Margaret) To przyjemny materiał, ale zgnije. (dotyka jej ciała) To lepsze, ale też zgnije". 
 
Resztę lokatorów poznamy dużo później. Jednym z nich będzie 102-letni senior rodu, Roderick Femm. Co ciekawe, wygląda jak kobieta, mówi jak kobieta, za to ma brodę! Na początku myślałem, że to jakiś żart reżysera. Okazało się, że Whale nie mógł znaleźć mężczyzny, który byłby odpowiednio sędziwy i pasujący do tej roli, wybrano więc kobietę, która udaje mężczyznę… doprawdy osobliwe. Ale wróćmy do samej postaci seniora rodu. Jego imię może być przypadkowe, owszem. Ale mamy stary, nawiedzony dom, mamy dziwną rodzinę, mamy rodzeństwo bez żadnych dzieci i czy to przypadek, że senior tego rodu ma imię takie samo jak bohater "Zagłady domu Usherów"? A zresztą posłuchajmy sir Rodericka: 
"Ten dom jest nieszczęśliwy. Dwoje moich dzieci zmarło w wieku 20 lat. A potem… nastąpiły inne rzeczy. Obłęd. Wszyscy tu jesteśmy nim nieco dotknięci. Prócz mnie. Przynajmniej tak sądzę". 
 Nie wiem, na ile to była aluzja do E.A.Poe, na ile inspiracja, ale dobrze wpasowało się w całą intrygę. A do tego to frajda zawsze coś takiego wyłapać. Zresztą może nie tylko to imię miało coś nam sugerować. Rebeka i Saul to imiona biblijne, Horacy to rzymski poeta – czy wybór takich a nie innych imion był przypadkowy? 
 
Poza tym czeka nas sporo śmiechu, raczej wciśnięty na siłę wątek miłosny, co nieco spostrzeżeń społecznych o byłych żołnierzach i wartości pieniądza w życiu. Pod koniec filmu, gdy ostatni członek nietypowej rodzinki nam się ujawni, film nabierze świetnego tempa, zrobi się groźnie, niespokojnie (Brember Wills w roli szalonego Saula jest naprawdę przekonujący).  
 
James Whale stworzył wzór filmu o nawiedzonym domu i od razu go sparodiował, klasa! W świetnych proporcjach wymieszał grozę i dowcip. Trochę namieszał w stereotypie filmu grozy Universalu z tamtych lat. Wreszcie mamy kobiety, które nie są lalkami, tylko mają coś do powiedzenia, są dowcipne, pewne siebie, są JAKIEŚ. Pomijam już, że uroda Glorii Stuart robi wrażenie, zwłaszcza gdy prezentuje się w tej zwiewnej, jedwabnej sukni. Panowie też grają jak trzeba, działają i wreszcie jestem w stanie ich zapamiętać po filmie. Brawo, panie Whale, have a potato!