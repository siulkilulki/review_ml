<reviewer_mark>
7
<review>

Jerry może nie ma najlepszej pracy, bogatego życia towarzyskiego ani wyjątkowego talentu, ale wciąż podchodzi do świata z optymizmem. Dlatego zgadza się nosić absurdalnie różowy kostium, z ochotą przystaje na pomoc w organizacji firmowego pikniku, a sama rozmowa z Fioną wprowadza go w doskonały nastrój. I nawet smęcąca o tabletkach terapeutka nie jest w stanie zepsuć sielanki mieszkania na tyłach opuszczonej kręgielni. 
Ach tak, to przecież film biorącej w objęcia empatii odszczepieńców Marjane Satrapi. Więc uściślijmy: Jerry pracuje w dziale wysyłkowym firmy z armaturą łazienkową, ludzie mają go za niegroźnego dziwaka, a jego przyjaciele to wierny pies Bosco oraz cyniczny kocur Mr. Whiskers. Tabletki zaś powinny pomóc na schizofrenię, na którą choruje nasz bohater. 
     Ryan Reynolds,  Gemma Arterton           Ryan Reynolds,  Anna Kendrick    
Rozdźwięk między rzeczywistością a postrzeganiem świata przez znakomitego w roli Jerry'ego Ryana Reynoldsa ukazano bardzo sprawnie. Nasycone kolory, uśmiechnięci ludzie i czystość zbliżona do osiedla w "Edwardzie Nożycorękim" Burtona. I chociaż od samego początku filmu zauważamy, że Jerry do tego małomiasteczkowego świata nie pasuje, przekonują nas o tym tak subtelne przesłanki, iż dopiero scena po wzięciu leków pomaga nam odetchnąć – to nie my zwariowaliśmy. Zwierzaki przestają mówić, w lodówce gnije głowa atrakcyjnej koleżanki, mieszkanie uciapane jest krwią a spoza pudełek po pizzy ledwo widać podłogę. Przemiany podbite kontrastami kolorystycznymi i grą aktorską naprawdę przekonują. 
 
Satrapi do spółki z Michaelem Perrym zafundowali nam wielce przewrotną rozrywkę. Reklamowany jako czarna komedia, film okazuje się przejmująco smutną opowieścią o samotności ubraną w różowe wdzianko groteski. Kiedy na jaw wychodzą cienie na osobowości bohatera, i to najmroczniejsze z tych mrocznych, Reynolds zdążył sobie zaskarbić tyle naszej sympatii, że wciąż trzymamy za niego kciuki. Z minuty na minutę bardziej się pogrąża, wracają do niego traumy z przeszłości, a my chcemy, żeby został kolejnym Dexterem Morganem, który przez 10 sezonów będzie unikał kary. Któż z nas nie miał takiego króliczka albo czasem nie słyszy głosów? 
     Ryan Reynolds           Ryan Reynolds,  Paul Chahidi    
Choć temat filmu aż prosi się o popuszczenie kagańca wyobraźni, reżyserka z wielką gracją unika większości pułapek. Nie ma efekciarskich sztuczek, ale balansująca na ostrzu noża samotnicza wycieczka o czyste sumienie. Z jednej strony przepaść świadomego kiczu, z drugiej pokręcona komedia. Ilekroć Jerry zastanawia się, czy jest dobrym człowiekiem, robimy rachunek razem z nim. 
 
Na pochwały zasługuje też reszta obsady. Szczególnie Anna Kendrick jako bezpretensjonalna Lisa oraz Jacki Weaver w roli sumiennej dr Warren. Kompletnie za to nie kupuję Gemmy Arterton, która zamiast bawić się postacią pustej trzpiotki z Anglii była sztywna na długo przed jej zamordowaniem. Niestety postacie drugoplanowe niespecjalnie mają co grać. Inne kłopoty, takie jak bardzo nierówna praca operatora (koszmarna scena z kotem Lisy) czy sztucznie animowane “usta” mówiących zwierzaków skłonny jestem złożyć na karb… zamysłu reżyserki. O ile bowiem mogą takie usterki komuś przeszkadzać, tak dałbym sobie głowę uciąć, że tylko wzmagają one poczucie odrębności świata widzianego oczami Jerry’ego. 
 
The Voices ujmuje bezpretensjonalną narracją o przygnębiającej samotności. Dostarcza rozrywki świetnymi dialogami, dobrymi kreacjami aktorskimi i niejednoznacznym humorem. Podczas seansu komfort przeplata się z niepokojem, uciecha ze strachem. Groteska z natury musi być przesadzona, operować karykaturą bądź parodią, ale Satrapi do samego końca wypełnia ramy gatunkowe, nie wybiegając kredką zbyt daleko za linie kolorowanki. 
 
PS. To jeden z niewielu filmów, w których scena po napisach tak obscenicznie żartuje z widza. Coś jakby Gombrowicz w "Ferdydurke". 
 
