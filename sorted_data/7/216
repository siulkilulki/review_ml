<reviewer_mark>
7
<review>
John Dillinger żył zaledwie 31 lat, ale zdążył w tym czasie obrabować dwa tuziny banków, dwa razy zwiać z więzienia, zastrzelić paru policjantów i stać się bohaterem masowej wyobraźni. W dziele specjalizującego się w twardym kinie sensacyjnym Michaela Manna ("Gorączka", "Zakładnik") wystawiony przez brukowe gazety pomnik słynnego gangstera nie zostaje odbrązowiony, zaś opowieść o jego ucieczce przed raczkującym wówczas FBI nie znajduje żyznej gleby dla nowego odczytania. To jeszcze jeden Robin Hood przygnieciony przez drzewo niesprawiedliwego systemu. 
 
Dillingera poznajemy w momencie, gdy razem z kumplami przedterminowo opuszcza zakład penitencjarny. Znamienne, że w trakcie konfrontacji ze strażnikami bandzior nikogo nie zabija. Bo choć Johnny w trakcie filmu strzela z karabinów często i gęsto, ani razu nie pozbawia kogokolwiek życia. Ba, taki z niego miły gość, że podczas napadu na bank prosi klienta, by ten schował swoje pieniądze, gdyż nie chce okradać niewinnego biedaka. Nie do końca wiadomo, czy szlachetne zachowania bohatera wynikają z jego osobistych przekonań, czy też chęci przypodobania się dotkniętym kryzysem Amerykanom, dla których jest idolem. Dillinger starannie pielęgnuje swój mit, zdając sobie sprawę z tego, że gdy za kilka dni dopadnie go policja, będzie mógł znaleźć schronienie wśród wielbiącego go plebsu. Jeśli udaje nam się przełknąć tę moralną wątpliwość, to głównie z powodu rewelacyjnej kreacji Johnny'ego Deppa. Jego bandzior to niepozbawiony chłopięcej wrażliwości i melancholii ułan hołdujący zasadzie: żyć szybko, umierać młodo. 
 
Mann przedstawia Dillingera jako reprezentanta staroszkolnej gangsterki, która bandycki proceder traktuje nie tylko jako sposób na zdobywanie dużej kasy, ale i formę przygody. Nowe pokolenie gangsterów nie uznaje już takich harcerskich zabaw, dlatego poczynania wroga publicznego numer 1 i jego kolegów wydają się niedopuszczalne. Powtarzające się incydenty w postaci strzelanin na ulicach przyciągają uwagę rządu, a tym samym zagrażają rozwojowi bardziej opłacalnych form przestępczości, na przykład hazardu. Kojarzący się ze zmierzchem Dzikiego Zachodu oraz umieraniem jego legend (Billy Kid, Jesse James) motyw nie został jednak przez Manna wystarczająco wyeksploatowany. Jego film okazuje się więc ostatecznie trzymającym w napięciu, klasycznym w treści sensacyjniakiem. 
 
Inaczej ma się sprawa z formą. Parę lat temu reżyser zakochał się w prowadzonej z ręki kamerze, mającej niby zapewniać wrażenie surowego realizmu. W efekcie zdjęcia wyglądają po prostu brzydko. Epoka, w której rozgrywają się "Wrogowie publiczni", kojarzyła się w kinie dotąd z elegancją i stylem, a tutaj wydaje się czasem, że oglądamy jakiś telewizyjny reportaż interwencyjny. Zamiłowanie do turpizmu można Mannowi przebaczyć dzięki wspaniałemu finałowi. Dillinger, "zrobiony" na Clarka Gable'a, ogląda "Wielkiego gracza" George'a Cukora, podczas gdy przed budynkiem kina zaczajają się agenci FBI. Już za chwilę prawda ekranu stanie się gwałtownie prawdą czasu. Ten magiczny wehikuł musi się w końcu popsuć.