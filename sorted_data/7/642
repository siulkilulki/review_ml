<reviewer_mark>
7
<review>
Zapewne niewiele osób z grona oglądających "Trzynastego wojownika" czytało kiedykolwiek całkiem fajną książkę Michaela Crichtona "Zjadacze umarłych", na podstawie której powstał ten filmTrzynasty wojownik (1999). Nie mam zamiaru jednak rozwodzić się nad różnicami i podobieństwami książki i filmu. Spojrzę na film "na czysto" bez odwoływania się do, trzeba przyznać, mało popularnego w naszym kraju dzieła. 
 
Film od początku nasuwa wiele zagadek. Największą z nich jest dla mnie to, jak główny bohater Ahmed (Antonio Banderas) nauczył się w trakcie jednej wyprawy płynnie mówić w języku Wikingów. Szczerze wątpię, by nieokrzesani ludzie Północy używali w rozmowach między sobą słów "cnotliwa", " szlachetna" czy przede wszystkim "świniojad", ale myślę, że to nie jest najistotniejsze. 
 
Poważną zagadką było to, jak w głównej mierze europejscy aktorzy poradzą sobie w takiej produkcji, poruszającej do tego mitologii i tradycji wikingów. I, o dziwo, osobiście byłem przyjemnie zaskoczony grą takich postaci, jak Dennis Storhøi (Herger), Vladimir Kulich (Buliwyf) czy ostatecznie Antonio Banderas, który naprawdę zrobił na mnie wrażenie jako początkowo fajtłapowaty i całkowicie nieradzący sobie w realiach północy Arab. 
 
Kolejnym aspektem "na plus" bez wątpienia jest muzyka. Doskonale dobrana i klimatyczna wprowadza nas, jak gdyby okularami 3D, w świat wikingów, mrocznej północy i walki dobra ze złem.  Największą zaletą filmu jest jednak bez wątpienia charakteryzacja i kostiumy. Wendole, jako pół demony, pół ludzie tworzą niewiarygodne wrażenie. Oglądając ten film po raz pierwszy, gdy miałem trzynaście lat, naprawdę bałem się zbliżeń tych groźnych, obcinających wrogom głowy potworów. Wikingowie również są przedstawieni fascynująco. Wspaniałe zbroje i różnorodny ubiór ukazuje nam prawdziwy świat ludzi północy, a nie bajkowo zarysowane hełmy z rogami oraz olbrzymie topory. 
 
Ogółem "Trzynasty wojownik" jest dla mnie "tym czymś", co warto obejrzeć w deszczowy, pochmurny wieczór. Przy odpowiednim nastroju ten film na prawdę może konkretnie wciągnąć, bo nie dopatruję się w nim jakichś rażących niedociągnięć i błędów w fabule. 
 
Nie miało być to, bez wątpienia, kino wysokich lotów, lecz film, który można obejrzeć przy piwie ze znajomymi i przez chwilę zagłębić się w niecodzienną historię Araba walczącego u boku mężnych Wikingów przeciwko "grozie, która nie ma imienia". 
