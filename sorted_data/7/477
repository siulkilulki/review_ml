<reviewer_mark>
7
<review>
Behmena (Nicolas Cage), bohatera recenzowanego przeze mnie filmu poznajemy gdy przerażony okrucieństwami krucjaty traci wiarę w nieomylność Kościoła i wraz z przyjacielem (Ron Perlman) postanawia zdezerterować i powrócić do domu. Dwóm rycerzom nie jest jednak pisana łatwa i przyjemna podróż do domu. W mieście, w którym się zatrzymują, szaleje zaraza będąca sprawką dziewczyny uważanej za czarownicę (Claire Foy). Co gorsza, bohaterowie zostają rozpoznani i aresztowani. Jedynym sposobem na uratowanie skóry dla Behmena i jego druha okazuje się wybranie się w niebezpieczną podróż do odległego opactwa, w którym odbędzie się sąd nad rzekomą wiedźmą... 
 
Fabuła "Polowania na czarownice" nie jest jego mocną stroną. Motyw bohaterów wyruszających na wyprawę, żeby coś odnaleźć, coś odzyskać, czegoś dokonać, jest tak oklepany, że mogę po prostu odwołać się do pamięci czytelnika, który z pewnością przyzna mi rację.  Następną bolączką filmu są naprawdę słabe efekty specjalne, które uderzają w przesadę i przywołują skojarzenia z... grami komputerowymi typu "Diablo II" czy "Heroes of Might and Magic III". Z resztą całemu filmowi towarzyszy klimat wyciągnięty z gier hack'n'slash. Sytuacji nie poprawia dziwny i nielogiczny scenariusz (drużyna przyjmuje handlarza fałszywymi relikwiami, który zna drogę do opactwa, żeby uniknąć niebezpiecznej przeprawy przez rzekę i wędrówki przez las, o którym krążą złowieszcze legendy tylko po to, by później przeprawiać się przez wspomnianą rzekę i przebijać się przez las; jaki w tym sens? Ja tego nie wiem). 
 
Co w takim razie sprawiło, że moja ocena tego filmu jest pozytywna? Co sprawia, że moja recenzja, choć zaczyna się wymienieniem wad "Polowania na czarownice", zakończy się jego polecenia? Przede wszystkim świetna charakteryzacja i dekoracje. Poza wspaniałym uczesaniem Nicholasa Cage'a, wszystko w świecie "Polowania..." jest brudne, obrzydliwe i szarobure. W tym filmowym średniowieczu nie ma lekarza, kosmetyczki i dentysty. Piorunujące wrażenie robią ludzie cierpiący na zarazę. Kiedy widać ich poczerniałe, spuchnięte ciała, czuje się wstręt i przerażenie. Drugim atutem filmu jest aktorstwo, zwłaszcza dziewczyny wcielającej się w wiedźmę. Porządną robotę odwalają także wszyscy członkowie drużyny. Ciekawą, choć epizodyczną postacią jest umierający na zarazę biskup. Największą jednak zaletą filmu jest ciągły niepokój towarzyszący widzowi oglądającemu wędrówkę Behmena i spółki. Nie sposób od początku odgadnąć, czy przewożona w żelaznej klatce dziewczyna jest wiedźmą, knującą i wykańczającą z wyrachowaniem członków swojej eskorty, czy może przerażonym i zaszczutym dzieckiem, które wszelkimi środkami stara się uciec od księdza, który widocznie jej nienawidzi. Duża w tym zasługa Claire Foy, która wcieliła się w tę rolę. Jej twarz ma w sobie równocześnie niewinność dziecka i jakąś dziką zaciętość. Nie należy zapomnieć też o aktorach wcielających się w rycerzy, którzy uwierzyli w swoje role i wytworzyli między sobą skomplikowane i pełne nieufności relacje. 
 
O filmach takich jak "Polowanie..." mawiam, że są solidną, rzemieślniczą robotą i jako taki go polecam. Mimo pewnych niedociągnięć i słabostek, na które można przymknąć oko, film wciąga i nie pozwala się nudzić zarówno osobom lubiącym czystą akcję, jak i tym, które lubią rozwiązywać zagadki i analizować relacje między bohaterami. Jedyną grupą, której nie polecam tego filmu, są osoby mające hopla na punkcie zgodności z historią i nie lubią europejskich rycerzy mówiących z amerykańskim akcentem, bo dostaną palpitacji po pierwszych piętnastu minutach seansu. Reszta bez wahania może zdecydować się na obejrzenie tego filmu i spędzić miły wieczór oczarowana niewątpliwym urokiem Nicka Cage'a. 
 
