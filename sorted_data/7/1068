<reviewer_mark>
7
<review>
Superman to postać, która dziś coraz częściej już śmieszy. Z jednej strony trochę to smutne, że najstarszy i zarazem najpopularniejszy superbohater ze stajni DC wzbudza takie odczucia, z drugiej zaś nie ma się tak naprawdę czemu dziwić – wystarczy spojrzeć na jego zabawny strój z czerwonymi gaciami nałożonymi na niebieskie rajtuzy. Jeśli przypomnieć sobie absurd, że nikt nie podejrzewa drugiej tożsamości Clarka Kenta (wszak Supermanowi obce wszelkie maski), to nie powinno się już mieć żadnych wątpliwości. Trzeba to sobie powiedzieć jasno – Superman w przeciwieństwie do np. Batmana nie przetrwał próby czasu, o czym najlepiej świadczy obraz "Superman: Powrót" Bryana Singera. Moim zdaniem powrót wcale nie najgorszy, lecz tak zmiażdżony przez krytyków i opinię publiczną, że nie wierzę, by ktoś był jeszcze kiedyś w stanie stworzyć taką ekranizację Człowieka ze stali, która zostanie dobrze przyjęta, niezależnie od tego jak będzie wyglądać fabuła i kto zagra główne role. 
 
Dawno temu udało się to Richardowi Donnerowi. Film z 1978 roku to przede wszystkim niezapomniane wrażenia w dzieciństwie. Jednak gdy po latach wróci się do niego, to z lekkim zaskoczeniem można stwierdzić, że nadal, pomimo dosyć kiczowatych efektów specjalnych (jak na tamte czasy i tak świetnych) i banalnego scenariusza w sam raz nadającego się do historii o tym superbohaterze, jest on solidnym tworem okraszonym świetną muzyką stworzoną przez Johna Williamsa, którą pamięta się latami, choć dziś już oczywiście nie wywołuje tego dreszczyku co kiedyś.  
 
 Atutem pierwszej prezentacji przybysza z Kryptonu na srebrnym ekranie jest bez wątpienia znakomita obsada. Mowa tu oczywiście o świetnym trio Marlon Brando – Gene Hackman– Christopher Reeve. Ten najsłynniejszy występuje zaledwie przez kilkadziesiąt minut, lecz w roli bardzo istotnej, bo samego Jor – Ela, ojca głównego bohatera. Twórcy trafili w dziesiątkę, gdyż takie nazwisko jak Brando w obsadzie z pewnością kusi nie mniej niż prawdopodobna gaża pobrana za tę krótką kreację nieżyjącego już niestety gwiazdora. Gdy Jor – Elowi przyjdzie wkrótce zginąć wraz z pozostałymi mieszkańcami Kryptonu, wtedy dopiero zaczniemy przyglądać się trzem kolejnym aktorom grającym Supermana, jako dziecko wysłanego przez ojca na Ziemię w specjalnej kapsule, by uniknął katastrofy swej planety. Jak wszyscy wiemy, z kart komiksów młodego chłopca przygarną państwo Kent od lat bezskutecznie starający się o potomstwo. Po śmierci swego przybranego ojca, jako dwudziestokilkuletni już mężczyzna w pełni świadom swej niesamowitej mocy, zdecyduje się wyjechać. Mija znowu kilkanaście lat i akcja osadza się w Metropolis – mieście zamieszkiwanym obecnie przez Clarka Kenta/Supermana. Łącząc obowiązki dziennikarza z ratowaniem globu, stara się ułożyć jakoś swe życie, co z oczywistych przyczyn nie jest łatwe. Światu zagraża łysy (nie dajcie się zwieść perukom) psychopata Lex Luthor, z którym Człowiek ze stali zmierzy się jeszcze niezliczoną ilość razy. W życiu osobistym nie może natomiast zabraknąć ukochanej Louis Lane (Margot Kidder). Problem w tym, że ona zauroczona jest Supermanem a nie ciamajdowatym Clarkiem. Słowem: rutyna. Dziwnym by jednak było spodziewać się czegoś innego.  
 
 Reżyser świetnie wywiązał się ze swego zadania nie wprowadzając żadnych niepotrzebnych udziwnień od tego co było w komiksie. W dodatku wszystko jest zrozumiałe i nie trzeba znać obrazkowych historii, by się dobrze bawić. Scenariusz jest bardzo przewidywalny i nastawiony raczej na młodszego odbiorcę, co jest nieuniknione. Także nieżyjący już Christopher Reeve nie musi dobrze grać, wystarczy, że wyglądem pasuje na Supermana znakomicie, a Gene Hackman, choć z pojedynku z Kevinem Spaceym o miano lepszego Lexa Luthora nie wychodzi zwycięsko to tworzy typową (czytaj: dobrą) jak na tamte czasy kreację czarnego charakteru. Nie obyło się oczywiście bez wielkiej bzdury, jaką jest cofnięcie czasu przez bohatera za pomocą kilkukrotnego obrócenia kuli ziemskiej w drugą stronę. Miało to zapewne być ciekawe i pomysłowe, a wyszło po prostu głupio.  
 
 Mimo to "Superman" to pierwsza udana ekranizacja komiksu z superbohaterem w roli głównej. O wiele gorsza co prawda od powstałego 12 lat później "Batmana" Tima Burtona, lecz i bohater daje zdecydowanie mniejsze pole do popisu… 
