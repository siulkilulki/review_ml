<reviewer_mark>
7
<review>
Obejrzałam film. Dziwny film. O czym był? Trudno powiedzieć. Tytuł "Porozmawiaj z nią" sugerował, że głównym tematem powinna być rozmowa. Czy była? Tak, ale nie tylko. Reżyser Pedro Almodóvar starał się przedstawić różne typy konwersacji od talk show, który przecież na rozmowie opierać się powinien, poprzez monolog, wymiany zdań, aż do pełnej zrozumienia rozmowy. Zwrócił uwagę na to, że często ludzie mówią do siebie, nie słuchając rozmówcy, że w obecnych czasach prawdziwa "rozmowa" zdarza się naprawdę rzadko. Przecież mówienie do siebie, właśnie "wymienianie" zdań, zdarzeń, opisów, to jeszcze nie porozumienie. Potrzebne jest jeszcze słuchanie, wzajemne rozumienie i zainteresowanie. Groteskowo okazuje się, że najbardziej prawdziwa rozmowa to ta, którą Benigno prowadzi z Alicją, która jest w śpiączce. 
 
Oprócz motywu rozmowy pojawiają się także inne, te uniwersalne, które występują prawie wszędzie: miłość, przyjaźń, choroba, śmierć. Zostały przedstawione w trochę inny niż zazwyczaj sposób. Jaki? Śpiący. Być może dlatego, że większa część akcji rozgrywa się w szpitalu, wokół kobiet w śpiączce. Zdało mi się jednak, że ta śpiączka ogarnęła cały film, którego akcja toczy się powoli i mało dynamicznie, a jej punkty zwrotne są niemal oczywiste. Jak na Almodóvara przystało w filmie tym można odnaleźć motywy hiszpańskie, które wprowadzają pewien dynamizm, różnorodność kolorów, energię życia. Takimi elementami są corrida, kultura oraz hiszpańska pobożność. Pobożność, która została przedstawiona w sposób ironiczny, z której twórca się niemal wyśmiewa. 
 
Inna cechą filmu, która dość ostro rzuca się w oczy i nadaje całości trochę mniej powagi jest jej "telenowelowatość". Cała fabuła jest jakby wyjęta z serialu. Czy było to zamierzone? Prawdopodobnie tak, bo Almodóvar jest powszechnie znany ze świadomego kiczu, który wprowadza do swoich filmów. Ten kicz wyraża się poprzez formę, często przez scenografię czy dialogi. Ma on określone zadanie, a celem widza jest to zadanie znaleźć, dotrzeć do niego, zrozumieć. 
