<reviewer_mark>
7
<review>
"Hellraiser" powstał w 1987 roku na podstawie rok wcześniej wydanej książki Clive'a Barkera pt. "Powrót z Piekła". Barker nie mając zaufania do innych reżyserów, sam postanowił zająć się tworzeniem ekranizacji swojej książki. "Hellraiser" do dziś uznawany jest za jedną z najdłuższych i najbardziej rozpoznawanych serii kina grozy. Całość zapada głęboko w pamięć i to głównie za sprawą dobrze znanych Cenobitów, którym przewodził słynny już Pinhead. 
 
Fabuła już na pierwszy rzut oka wydaje się być wciągająca. Ot, zwykłe małżeństwo, Larry i Julia wprowadzają się do domu zmarłego brata Larry’ego, Franka. Podczas przemeblowania Larry kaleczy się w rękę, a jego krew spływa na podłogę. Nadarza się okazja, aby Frank mógł wrócić do świata żywych. Potrzebuje do tego krwi. Okazuje się bowiem, że niegdyś był w posiadaniu tajemniczej kostki, która miała pomóc mu w doznaniu cielesnych rozkoszy. Stało się jednak inaczej i mężczyzna spotkanie z Cenobitami, reprezentującymi piekło, przypłacił życiem. Gdy o wszystkim dowiaduje się Julia, którą kiedyś łączył romans z Frankiem, bez chwili namysłu postanawia sprowadzić byłego kochanka do świata żywych. W tym celu uwodzi i sprowadza do siebie napotkanych mężczyzn, aby następnie pozbawiać ich życia, by Frank dzięki krwi nieszczęśników zaczął nabierać ludzkich kształtów. Niebawem o jego podstępie dowiadują się Cenobici… 
 
Jak już wspomniałem na samym początku, fabuła jest naprawdę wciągająca. Szybko uświadamiamy sobie, że tak naprawdę rzadko z takim filmem mamy do czynienia. Całość opowiedziana jest w surowym tonie, a film intryguje od samego początku, aż do końca. Clive Barker stopniowo i całkiem umiejętnie buduje napięcie. Większa część filmu rozgrywa się w domu, nie znaczy to jednak, że film ma zły nastrój. Przeciwnie – zbudowany jest on bardzo dobrze. Aktorzy zagrali bez zarzutów, a chyba najbardziej w pamięć zapada Doug Bradley jako wspomniany już wcześniej Pinhead. Twórcy doskonale ukazali piekło i doznawane w nim męki. Widz może upodobnić swoje wyobrażenia piekła do tych przedstawionych w filmie i jeszcze bardziej bać się, aby tam nie trafić. Clive Barker doskonale trafia w podświadomość widza perfekcyjnie ukazując największe ludzkie lęki. Całość podbudowana jest nastrojową muzyką, którą dane nam będzie usłyszeć w najmniej spodziewanych dla nas momentach. "Hellraiser" z pewnością kierowany jest jedynie do widzów o mocnych nerwach i to między innymi za sprawą efektów gore. Nie ma się co oszukiwać – krwi leje się całkiem sporo, a niektóre sceny mogą widza poruszyć, jak choćby np. rozrywanie ciała na kawałki za pomocą haków. Niektóre pomysły mogą wydać się wręcz chore i odrażające, ale to na pewno było celowe. Clive Barker chciał jak najbardziej wstrząsnąć widzem i chyba mu się to udało, bo w pewnych kręgach jego film uchodzi za jedną z najbrutalniejszych produkcji. Denerwować natomiast mogą pewne niedomówienia. Chodzi mi głównie o końcową scenę, której mimo to nie zdradzę. Różnie można to zinterpretować. Może po prostu twórcy filmu chcieli zostawić nutkę tajemniczości? Tego nie wiem. Niewątpliwie jedną z zalet tego obrazu jest jego nienaganny klimat, który niestety znika pod koniec filmu wraz z pojawieniem się większej ilości efektów specjalnych. Twórcy postawili za bardzo na efekciarstwo, a to niestety nie wyszło całości na dobre. Efekt jest taki, że końcówka wydaje się trochę nieprzemyślana. 
 
"Hellraiser" wad się nie ustrzegł, jednak należy na to przymknąć oko. W końcu to debiut reżyserski Barkera, a jak na debiut spisał się on pozytywnie. Warto wspomnieć, że również Doug Bradley zadebiutował rolą Pinheada, lecz podobno na początku się wahał, czy ją przyjąć. Chciał, aby debiutując na ekranie, był zauważony przez widzów. Dobrze jednak, że w ostateczności się zdecydował odegrać swoją rolę, bo w końcu tą kreacją stworzył jedną z ikon horroru.