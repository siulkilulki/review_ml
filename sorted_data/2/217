<reviewer_mark>
2
<review>
Kiedy ostatnia scena "A jeśli Bóg jest?" wybrzmiewa, a ekran ciemnieje, tuż przed pojawieniem się napisów końcowych twórcy dodają jeszcze mimochodem: "Historia oparta na faktach". Mimochodem, a jednak z premedytacją. Dopisek ten ma przecież na celu uświęcenie opowiedzianej właśnie historii. To tak, jakby "faktyczność" losów bohatera rozgrzeszała artystów z wszelkich nadużyć, niedociągnięć, fałszów. Sprytnie. Jest bowiem z czego się tłumaczyć. 
 
     Julius Feldmeier,  Swantje Kohlhof,  Daniel Michel,  Sascha Alexander Gersak,  Til-Niklas Theinert,  Annika Kuhl     

Przypis "na faktach" automatycznie rozbraja przecież zarzut niewiarygodności. Ale wydarzenia przedstawione na ekranie nie są zawieszone w próżni, pozbawione kontekstu. Nieważne, czy same w sobie są wiarygodne, czy nie. Nieważne, czy faktycznie miały miejsce, czy może zostały wykoncypowane wieczorem przy laptopie. Życie nieraz zresztą przerasta scenarzystów w pisaniu absurdalnych scenariuszy. Chodzi o to, by widz w nie uwierzył. Reżyserka Katrin Gebbe nie potrafi jednak uprawdopodobnić nawet punktu wyjściowego swojej historii. Młody chrześcijański anarchista, Tore (Julius Feldmeier), pomaga pewnej rodzinie – udaje mu się wymodlić, by niedziałający silnik samochodu zadziałał. O dziwo, to jeszcze da się kupić. Zgrzyty zaczynają się dopiero, gdy właściciel felernego auta, Benno (Sascha Alexander Gersak), jak gdyby nigdy nic zaprasza chłopaka do siebie i robi z niego przyszywanego członka rodziny. W akcie zadośćuczynienia? Z jakichś niecnych pobudek? Nawet kiedy sprawa nieco się wyjaśnia, pukamy się w głowę z niedowierzaniem. 
 
Film Gebbe mierzony jest na opowieść o konflikcie światopoglądów. Tore, z blond włosami cherubinka, z grymasem bezbronnej naiwności na twarzy, stoi oczywiście po stronie tytułowego Boga. Z zapałem neofity ufa dogmatom, stroni od seksu, alkoholu i zła wszelkiego, ulega kolejnym epileptycznym atakom. To figura świętego głupca, postać zlepiona z obiegowych wyobrażeń na temat szlachetności, przy tym do tego stopnia wycofana, pasywna, uduchowiona, że niemal wyprana z człowieczeństwa. Przeciwstawiony jest mu Benno – jak się okaże, zły do szpiku kości. Początkowo wydaje się co prawda, że chce on po prostu odwdzięczyć się chłopakowi. Że przygarniając go, potwierdza słuszność wiary Torego w to, że dobry uczynek wraca do dobroczyńcy. W końcu wychodzi jednak na to, że mężczyzna jest tyranem, cichym gospodarzem domowego terroru. Zaczyna poniżać bohatera, wystawiając na próbę jego przekonania – nieraz przy zupełnie nieprawdopodobnym udziale swojej partnerki. Chłopak tymczasem przyjmuje to po cichu, z pokorą. Czemu jednak w ogóle zostaje z niebezpieczną rodziną? Rozumiemy, że nie ma gdzie mieszkać. Rozumiemy, że chce pomóc wykorzystywanej przez Benno córce. Ale jakoś trudno w to uwierzyć. 
 
     Julius Feldmeier     

Może taki był zamysł: film o wierze prowokujący niewiarę? Czy niemy opór Torego ma być więc dowodem na jałowość ślepego posłuszeństwa dogmatom? Czy Gebbe pokazuje nam ciemną stronę religijności, poucza, że skrajność – nawet jeśli jest to skrajna dobroć – to po prostu niebezpieczny ekstremizm? Jej film byłby wtedy ponurą opowieścią o nieprzystawalności chrześcijańskich idei do złego świata. Świata, jaki obserwuje przechadzający się ulicami Tore: tu groźnie szczeka pies, tam listonosz goni za porwanymi przez wiatr listami, gdzie indziej biją się dzieci. Tyle że to potworny banał. Może zatem na odwrót? Może autorka staje właśnie w obronie wartości, pokazuje konieczność walki o nie? Ale wiara w jej oczach to po prostu ekstremalny przypadek sadomasochizmu, religijny syndrom sztokholmski. Bohater zgodnie z nauką Jezusa nadstawia drugi policzek. Wniosek z tego jednak taki, że święty jest ten, kto cierpi w milczeniu. Pozdrawiamy cmentarze pełne moralnych zwycięzców. 
 
     Julius Feldmeier,  Swantje Kohlhof,  Sascha Alexander Gersak          Julius Feldmeier          Julius Feldmeier,  Laura Lo Zito,  Daniel Michel,  Enno Hesse,  Nadine Boske     

Gdyby jeszcze Gebbe odważniej rozporządzała środkami stylistycznymi, gdyby za piętrzonymi przez nią absurdami stał jakiś koncept. Taki Bruno Dumont bada religię na chłodno, z dystansu, w spokojnych kadrach, bez niepotrzebnej ekscytacji – i tak dociera do sedna problemu. Z przeciwnego bieguna uderza Lars von Trier, w finale "Przełamując fale" stawiający widza przed wyzwaniem religijnego kiczu. Obaj reżyserzy nie biorą jeńców, prowokują, są konsekwentnie radykalni w swej sztuce. Reżyserka "A jeśli Bóg jest?" tymczasem ulega najniższym instynktom, daje się ponieść histerii, mnoży kolejne "chropawe", "paradokumentalne", "szarpane" ujęcia. To palpitacje braku pomysłu, a nie taniec kinematograficznej świętości. A jeśli bóg jest, to karze nas potwornie, skazując na oglądanie takich filmów.