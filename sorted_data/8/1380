<reviewer_mark>
8
<review>
Kino niejednokrotnie sięgało już do pisarskiego dorobku Roalda Dahla, szczególne natężenie częstotliwości z jaką powstają ekranizacje jego twórczości dało się zaobserwować od początku lat 90-tych, czyli już po śmierci autora. W 2005 roku Tim Burton przedstawił widzom swoją wersję "Charliego i fabryki czekolady", tym samym usuwając w cień pierwszą adaptację z 1971 roku w reżyserii Mela Stuarta. Pierwotna wersja ekranowa tej pouczającej historii dla dzieci wciąż jednak jest w stanie zaskoczyć i śmiem twierdzić, że bije na głowę rozbuchaną wizję twórcy "Soku z żuka"... 
 
Fabuły raczej nikomu specjalnie przedstawiać nie trzeba, ale dla porządku i w telegraficznym skrócie: ekscentryczny właściciel fabryki czekolady Willy Wonka ukrywa w swych wyrobach pięć złotych biletów upoważniających do zwiedzania jego włości, które zwykle są niedostępne dla kogokolwiek z zewnątrz. Jednym ze szczęśliwców, którzy wchodzą w posiadanie "wejściówki" jest pochodzący z biednej rodziny chłopiec imieniem Charlie. Przed nim i pozostałymi wybrańcami niezwykła podróż przez świat fantazji, czasem zabawna, kiedy indziej też straszna... 
 
"Willy Wonka i fabryka czekolady" to dziś już szacowny klasyk z kilku co najmniej powodów. Przede wszystkim niezapomniana kreacja Gene'a Wildera w roli tytułowej to coś, co naprawdę warto zobaczyć. Jako zwariowany, obdarzony niezwykłą wyobraźnią Willy Wonka pokazuje on w pełni swą charyzmę i cały wachlarz swych umiejętności komika. Do tego jeszcze wpadające w ucho, przyjemne songi, które posiadają musicalowy sznyt kojarzący się z najlepszymi pozycjami gatunku. Co nie mniej istotne - za scenariusz odpowiada tu sam autor książkowej podstawy przedsięwzięcia, co już samo w sobie daje dziełu Stuarta znaczącą przewagę nad późniejszym filmem Burtona. 
 
Najważniejsza jednak jest w tym wszystkim oprawa wizualna i nieprzeciętna fantazja twórców. Scenografia, kostiumy, zastosowana kolorystyka - wszystko razem przywołuje do pamięci cudne, psychodeliczne klimaty z okresu. Miejscami całość sprawia wrażenie jakiegoś tripu pod wpływem zakazanych substancji. W szczególności zaś warto przywołać słynną sekwencję przejażdżki łodzią po rzece czekolady, którą oferuje swym gościom Wonka. Coraz szybszy montaż w połączeniu z wygłaszaną przez właściciela fabryki rymowanką: wytwarzają szaleńczą atmosferę rodem z koszmarnej wycieczki pod wpływem LSD. Nic dziwnego, że owa scena w ogromnym stopniu zainspirowała po latach samego Briana Warnera podczas nagrywania debiutanckiej płyty "The Portrait of an American Family". Warner, szerzej znany jako Marilyn Manson, niejednokrotnie przyznawał się do wywodzącej się z czasów dzieciństwa fascynacji filmem Mela Stuarta i po latach oddał mu należyty hołd. Budzący niepokój wierszyk Willy'ego Wonki pojawia się już na wstępie albumu w utworze zatytułowanym "Prelude", sama zaś sekwencja podróży łódką została skopiowana przez Mansona na potrzeby wideoklipu do kawałka pod tytułem "Dope Hat". Oglądając oryginalną sekwencję z filmu, nietrudno zrozumieć, co też tak bardzo zafascynowało w niej muzyka. 
 
"Willy Wonka i fabryka czekolady" - idealna baśń dla małego widza, z morałem i przesłaniem, a jednocześnie - lekko perwersyjna rozrywka dla widza jak najbardziej dorosłego. Dwa w jednym? Tak, i to wyśmienicie ze sobą połączone. I, szczerze mówiąc, przy całej mojej sympatii dla Burtona i podziwie dla jego umiejętności - mi w zupełności jednak wystarcza ta właśnie, pierwsza ekranizacja prozy Roalda Dahla. Chyba właśnie dlatego, że zamyka w sobie całą kwintesencję jego stylu, którą późniejszym jego adaptatorom nie zawsze udawało się odpowiednio uchwycić. 
 
