<reviewer_mark>
8
<review>
Kolejny z filmów o antywojennej wymowie. Podczas, gdy "The Hurt Locker. W pułapce wojny" zgarnął mnóstwo nagród, film "Brothers" (oparty na duńskim "Brødre") przeszedł praktycznie niezauważony, a moim zdaniem ze wspomnianym wcześniej obrazem Kathryn Bigelow może stawać w szranki, a nawet tę rywalizację wygrać. "Brothers" podobał mi się bardziej od "The Hurt Locker. W pułapce wojny". 
 
Uwaga – recenzja zawiera kilka szczegółów z fabuły, które mogą popsuć przyjemność z oglądania filmu, a które są niezbędne, aby dobrze ocenić różne jego aspekty. 
 
Kapitan Sam Cahill (Tobey Maguire) wylatuje na kolejną misję do Afganistanu zostawiając w domu żonę z dwiema córkami. Kilka dni po rozpoczęciu misji Grace (Natalie Portman) dostaje wiadomość, że jej mąż zginął. Jego brat – Tommy (Jake Gyllenhaal) mający za sobą kryminalną przeszłość, stanowiący wydawałoby się przeciwieństwo swojego heroicznego brata, zaczyna opiekować się wdową oraz jej córkami, z którymi nawiązuje coraz bliższą więź. Tymczasem w Afganistanie okazuje się, że Sam nie został zabity – ranny wraz z innym żołnierzem dostał się do niewoli, gdzie poddawany był torturom oraz został zmuszony do zrobienia czegoś, co na zawsze odmieni jego życie i uczyni go zupełnie innym człowiekiem. W końcu zostaje odbity przez siły amerykańskie i wraca do domu – tu nie kończy się jednak gehenna jego i jego rodziny. Podejrzliwy, niepotrafiący wrócić do normalnego życia Sam niemal całkowicie niszczy stosunki panujące między najbliższymi. 
 
"Brothers" jest mocnym, przybijającym dramatem. Pozostawia widza w stanie głębokiej zadumy, zamyślenia. Nie niesie uśmiechu, lecz smutek. Jednocześnie jego wyraz jest bardzo antywojenny – Jim Sheridan pokazuje, co wojna potrafi zrobić z ludźmi, jak niewyobrażalnie potrafią się oni przemienić pod wpływem różnych czynów, tego, do czego są zmuszani, tego, czego doświadczają. 
 
Aktorsko film prezentuje się znakomicie. Wcielający się w rolę kapitana Sama Cahilla Tobey Maguire, znany do tej pory głównie ze "Spider-Mana" znakomicie pokazał wewnętrzną przemianę żołnierza, spustoszenie, jakie w jego psychice poczynił pobyt w niewoli. (scena w kuchni jest genialna!) Mimo, że może nie wydaje się najlepszym kandydatem do roli kapitana marines i ojca dwójki dzieci, spisuje się naprawdę wyśmienicie. Błyszczy także Jake Gyllenhaal ("Tajemnica Brokeback Mountain") odtwarzający rolę "niegrzecznego" i kłopotliwego brata. Jego bohater jednak także przechodzi wewnętrzną przemianę – z awanturnika w opiekuńczego, odpowiedzialnego mężczyznę. Wysoki poziom. Równie dobrze wypada Natalie Portman w roli Grace. Świetnie wciela się w postać żony, która przeżywa męki w związku ze śmiercią swojego męża, a później jest kompletnie zagubiona i bezradna w obliczu tego, co robi Sam. Największym jednak zaskoczeniem jest poziom gry aktorskiej młodziutkiej, jedenastoletniej Bailee Madison wcielającej się w rolę starszej córki Sama i Grace. Byłem naprawdę zaskoczony widząc ją bezbłędnie odgrywającą przeróżne emocje. Czyżby kolejny przykład po Natalie Portman świetnie uzdolnionej dziewczyny, która może zrobić wielką aktorską karierę? (rzecz jasna rola Bailee nie jest aż tak genialna, jak Natalie w "Leonie zawodowcu", ale również pozwala z wielkim optymizmem patrzeć w przyszłość). Dosłownie na kilka minut pojawia się też Carey Mulligan, którą widzowie mogą kojarzyć przede wszystkim z filmu "Była sobie dziewczyna", który niedawno wszedł do polskich kin. 
 
Reżyseria jest całkiem dobra, chociaż nie wyróżniająca się za bardzo. Za to bardzo dużym atutem jest muzyka, za którą odpowiedzialny był Thomas Newman. W filmie usłyszeć możemy między innymi dwie piosenki jednego z najbardziej znanych i lubianych zespołów na świecie – U2. 
 
"Brothers" to dobry, poruszający dramat o antywojennej wymowie, który dobrze się ogląda i który skłania do myślenia i wyciągnięcia wniosków. Nie oglądałem oryginalnej wersji – duńskiego "Brødre", więc nie mogę tych dwóch filmów porównać, ale amerykańska wersja jest naprawdę dobrze zrobiona. Znakomite aktorstwo, dobra muzyka oraz poważna tematyka składają się na naprawdę wart polecenia obraz. 
