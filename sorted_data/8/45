<reviewer_mark>
8
<review>
Po sukcesie, jaki osiągnął pierwszy film o Batmanie w reżyserii Christophera Nolana, każdy wiedział, że wkrótce spodziewać się możemy drugiej części. I rzeczywiście niedawno mogliśmy ją podziwiać w kinach. W "Mrocznym rycerzu" wydarzenia dzieją się w rok po starciu z Ra's Al Ghulem znanym z "Batman - Początek". Batman razem z komisarzem Gordonem i prokuratorem okręgowym Harveyem Dentem walczy z przestępczością w Gotham City na całego. Dopiero pojawienie się nagle, nie wiadomo skąd, psychopaty o przezwisku Joker, komplikuje życie Bruce'a Wayne'a tak, jak nigdy by się nie spodziewał. 
  
"Mroczny rycerz" z całą pewnością nie jest gniotem. Moim zdaniem jest nawet najlepszym filmem w tym roku i patrząc na produkcje, które jeszcze przed nami, raczej się to nie zmieni. Nie ulega jednak wątpliwości, że nie brakuje w nim minusów. Zacznijmy jednak od tego, co dobre. 
 
Przede wszystkim należy napisać parę słów o roli śp. Heatha Ledgera. Joker w jego wykonaniu jest po prostu świetny i jest naprawdę bardzo mało osób, które by się ze mną nie zgodziły. Przy wszystkich scenach, w których on się pokazywał, starałem się rzadziej mrugać oczyma, żeby przypadkiem czegoś nie przegapić. W tym miejscu nie mogę także uniknąć porównania z Jackiem Nicholsonem, który wcielił się w postać Jokera jako pierwszy, w filmie z 1989 roku, który nakręcił Tim Burton. I muszę szczerze przyznać, że Ledger wypada lepiej, choć na pewno nie aż tak, jak niektórzy twierdzą. Joker w jego wykonaniu jest bardziej niebezpieczny, groźniejszy, nie waha się czynić tego, co wcześniej powie. Jest prawdziwym przekleństwem, koszmarem tego miasta i znakomicie je terroryzuje, a chyba taka właśnie powinna  być ta postać. Już same jego ruchy, mimika twarzy, obrzydliwe mlaskanie i niebywałe wczucie się w rolę stawiają go w roli faworyta do tegorocznych Oscarów. Kroku dotrzymuje mu na szczęście Aaron Eckhart grający "Dwie Twarze", dla którego - jak sam przyznał - była to rola życia. Kreacja z pewnością mniej widowiskowa, ale robiąca równie duże wrażenie. Eckhart zaimponował mi tym, że był bardzo przekonujący. Nie wypada także nie wspomnieć o Garym Oldmanie grającym porucznika Gordona, który - jak zwykle zresztą - gra na równym, przyzwoitym poziomie.  
 
A teraz przejdę do postaci Batmana, w którego wcielił się Christian Bale, znany m.in. z  pierwszej części Batmana w reżyserii Nolana, a także takich filmów jak „American Psycho” czy „Prestiż”. Przyznam, że mnie osobiście, delikatnie mówiąc, ten aktor nie powala, a Batman utwierdził mnie w tym przekonaniu. Nie można było się zresztą spodziewać jakiejś odmiany czy zaskoczenia, bo już w „Batman - Początek” wypadł blado, choć wtedy jeszcze nie tak bardzo, gdyż nie było wokół niego tak wyrazistych postaci jak Joker czy Harvey Dent. W „Mrocznym rycerzu” Batmana po prostu nie ma i wcale nie chodzi tu tylko o aktora grającego główną rolę, lecz także marginalizowanie tej postaci, na rzecz Jokera. Być może niektórzy stwierdzą, że jest to plus, gdyż dzięki temu Heath Ledger pokazał swój fenomenalny, jak się okazało, kunszt aktorski, ja jednak wolałbym, aby film był - jak sam tytuł wskazuje - o Batmanie, a nie o Jokerze. Także to, w jaki sposób została przedstawiona postać „Nietoperka”, nie do końca mi odpowiadało. 
 
Batman był zbyt słaby, za dużo było jego winy we wszystkich nieszczęściach, a głównym bohaterem miasta był Harvey Dent. Batmanowi zwyczajnie brakowało jaj, a chyba nie tak powinno to wyglądać. Kolejny minus to zbyt łatwe przejście na złą stronę Harveya Denta, który zamiast obwiniać o wszystko Jokera, nagle staje się głównym przeciwnikiem tych, którzy walczyli u jego boku, czyli Batmana i Gordona. Poza tym jego drugie oblicze, czyli "Dwie Twarze" zbyt późno pojawił się w filmie, a przecież jest to postać na pewno nie mniej interesująca od Jokera. 
 
Jeśli chodzi o samą fabułę, to jest ona mocnym punktem filmu, choć także niektóre momenty doprowadzały mnie wręcz do szału, a tyczy się to w szczególności sceny z „dobrymi więźniami” czy wszystkich patetycznych do bólu przemówień. O radarze i wszystkich gadżetach Batmana wolę nie przypominać, by nie psuć sobie wciąż dobrego przecież wrażenia o filmie. Sama końcówka pozostawia niedosyt. Mam dziwne wrażenie, że o wiele lepiej dla filmu byłoby, gdyby Joker rzeczywiście wygrał i zamienił się swym losem z Harveyem Dentem. 
  
Co do samej realizacji to można tylko palce lizać. Muzyka jest fantastyczna, świetnie komponuje się z wydarzeniami. Efektów specjalnych zbyt wiele nie było, lecz jeśli już reżyser zdecydował się na nie, to były one najwyższych lotów, choć „Dwie Twarze” mógłby wyglądać odrobinę lepiej. Sceneria Gotham pozostawia niestety wiele do życzenia. Wystarczy porównać je do tego z 1989 roku, które było mroczne, ciemne, a wśród wieżowców sprawiedliwości strzegł Mroczny Rycerz Gotham. Tutaj tego zabrakło, miasto przypomina zwykłą metropolię, większość akcji dzieje się za dnia, a Batman to zwykły policjant w śmiesznym, jakby niepasującym do całej reszty stroju. 
 
Mimo takiej krytyki zachęcam gorąco do obejrzenia „Mrocznego rycerza”, gdyż naprawdę warto. Niewiele powstaje dziś tak dobrych, wysokobudżetowych produkcji. Akcja już od samego początku toczy się w zabójczym tempie, nie zwalniając ani na minutę, przez co podczas seansu naprawdę nie ma czasu na nudę. I chociaż dziełu Nolana wciąż brakuje do nieprześcignionego Tima Burtona i jego wizji tego komiksu, to jednak należy pochwalić młodego reżysera za to, że uraczył nas filmem wybijającym się wysoko ponad przeciętność, co, jak już wcześniej wspomniałem - nie jest dzisiaj łatwe. 
