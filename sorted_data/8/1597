<reviewer_mark>
8
<review>
Roman Polański. Światowej sławy reżyser opromieniony sukcesem takich filmów, jak "Dziecko Rosemary" czy "Chinatown". Jest rok 1977. Polański zostaje aresztowany w Los Angeles pod zarzutem gwałtu na trzynastolatce. Skandal przeradza się w trwający miesiącami proces pokazowy, w trakcie którego artysta zdaje sobie sprawę, że zarówno Temida, jak i opinia publiczna są przeciwko niemu. Decyduje się na ucieczkę z kraju... 
 
To fakty najbardziej podstawowe, które znane są zapewne każdemu. Że sprawa była nieco bardziej skomplikowana i składało się na nią wiele aspektów, udowadnia w swym dokumencie Marina Zenovich. To, co przede wszystkim uderza i imponuje w przypadku tej pozycji, to niemalże całkowity brak stronniczości. Zenovich nie osądza, przedstawia jedynie różne punkty widzenia. Daje głos możliwie jak największej liczbie osób związanych ze sprawą, sięga również do przeszłości swego bohatera. Będzie więc mowa o dzieciństwie w cieniu holokaustu, początkach "na emigracji" czy w końcu o tragicznej śmierci Sharon Tate z rąk bandy Mansona. Sam Polański pojawia się tu w obszernych (i bardzo ciekawych) materiałach archiwalnych. Wszystko po to, abyśmy zyskali szerszy ogląd sprawy. Byśmy choćby na ten przykład, wiedzieli, czemu reżyser wolał banicję od "sprawiedliwego" wyroku. 
 
"Ścigany i pożądany" wstrzelił się w odpowiedni moment, debiutując na ekranach zaledwie półtora roku przed zatrzymaniem Polańskiego na lotnisku w Szwajcarii. Kiedy afera sprzed ponad trzydziestu lat rozgorzała na nowo, dzieląc świat na zagorzałych obrońców i równie zagorzałych oskarżycieli głównego zainteresowanego, obraz Zenovich również znalazł się w centrum zainteresowania i spokojnie służyć mógł za kopalnię argumentów dla obu stron. Przyznać trzeba, że jest to bardzo rzetelna robota, która dostarczy równej satysfakcji laikom, jak i tym, którzy w losy reżysera nieco już się zagłębiali. 
 
W obecnym momencie wiemy już, że ekstradycja i ponowny proces nie doszły do skutku. Mimo tego sprawa domniemanego gwałtu na Samancie Geimer wciąż pozostaje jednym z największych skandali w historii Hollywood. Jest zagadnieniem tyleż frapującym, co tajemniczym i budzącym wątpliwości. I chwała autorce tego dokumentu za to, że zdecydowała się je przybliżyć szerszej widowni. 
