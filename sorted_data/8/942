<reviewer_mark>
8
<review>
Kinga Dębska, reżyserka i autorka scenariusza powiedziała, że jej celem było stworzenie takiego filmu, który spowoduje, że widzowie na zmianę będą się śmiali i płakali. I to się jej udało. "Moje córki krowy" to wzruszająca opowieść o trudnych relacjach rodzinnych, która może być bliska dla każdego. Tematyka śmierci bliskich osób była, jest i niestety zawsze będzie obecna w naszym życiu. 
 
     Agata Kulesza,  Gabriela Muskała   Robert Pałka   

Marta (Agata Kulesza) to silna i dominująca kobieta, która odniosła w życiu sukces. Jest rozpoznawalną aktorką serialową, z pozoru posiadającą wspaniałe życie. Kasia (Gabriela Muskała) jest siostrą Marty i jej całkowitym przeciwieństwem. Prowadzi zwyczajne życie u boku męża nieudacznika (Marcin Dorociński) pracując jako nauczycielka w szkole. Obie nie bardzo za sobą przepadają, dopiero sytuacja rodzinna zmusza je do współdziałania. W obliczu ciężkiej choroby matki (Małgorzata Niemirska) muszą stanąć ramię w ramię i zaopiekować się despotycznym ojcem (Marian Dziędziel). Stopniowo siostry zaczynają się do siebie zbliżać i odzyskują utraconą relację. Różnica w ich charakterach doprowadza do szeregu komicznych sytuacji. 
 
     Maria Dębska,  Agata Kulesza,  Gabriela Muskała,  Marian Dziędziel   Robert Pałka   

Fabuła wydaje się być nieco oklepana – oto mamy trudne relacje rodzinne, ciężką chorobę i próbę, z którą zmagają się główne bohaterki. A jednak sposób skonstruowania tej opowieści jest inny. Nie ma tutaj miejsca na przesadny sentymentalizm, Kinga Dębska doskonale wyważyła tragedię i wyrównała ją komizmem. Ta wzruszająca historia pokazuje siłę bólu i bezradności w obliczu utraty ukochanej osoby w sposób świeży i niestandardowy. Koncepcja realizatorska jest precyzyjnie przemyślana i konsekwentnie przepracowana, a konstrukcja na bazie kontrastów tragizmu z komizmem pozwala mówić o trudnych sprawach w sposób lekki. Świetnie rozpisane dialogi tylko potęgują taki odbiór filmu. 
 
     Marcin Dorociński,  Jeremi Protas   Robert Pałka   

Niemniej jednak sam scenariusz to nie wszystko. Gdyby nie rewelacyjna gra aktorska Agaty Kuleszy, Gabrieli Muskały i Mariana Dziędziela, sama fabuła by nie wystarczyła. Kulesza w roli zaradniejszej z sióstr doskonale się sprawdziła. Sprawia wrażenie zimnej i zdystansowanej, tymczasem wszystkie swoje emocje ukrywa pod tą maską. Z kolei Muskała jako wrażliwa, infantylna histeryczka lubująca się w drinkach stanowi dla Kuleszy fantastyczne przeciwieństwo. Siostry za grosz się nie rozumieją i nawet nie próbują zrozumieć, a jednocześnie współdziałają w imię dobra swoich rodziców. Prawdziwe oklaski należą się jednak Marianowi Dziędzielowi, który jako despotyczny ojciec Marty i Kasi zaprezentował prawdziwy kunszt aktorski. Z jednej strony kochany ojciec, z drugiej człowiek, który zmienia się pod wpływem własnej choroby. W jednej chwili staje się wulgarny i momentami aż prostacki wyzywając swoje córki od tytułowych "krów". Komiczny dla oka akcent stanowi epizodycznie pojawiający się na ekranie Marcin Dorociński w roli męża Muskały. Grzesiek to ironicznie ukazana prawdziwa pierdoła, nieudacznik wiecznie szukający pracy i nie mówiący prawie ani jednego słowa. Nawet w tych krótkich momentach Dorociński wypada świetnie prezentując swój talent aktorski. 
 
     Agata Kulesza,  Gabriela Muskała,  Marcin Dorociński   Robert Pałka   

"Moje córki krowy" to doskonale wyreżyserowana i zagrana opowieść o trudnych relacjach rodzinnych, przy której tak naprawdę nie wiadomo czy śmiać się, czy płakać. Niezwykła lekkość mówienia o niełatwych tematach pokazuje, że można inaczej podejść do wielu spraw. Najnowszy film Kingi Dębskiej nie bez przyczyny otrzymał szereg nagród i nominacji.