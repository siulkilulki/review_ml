<reviewer_mark>
8
<review>
Bohaterką animacji jest młodziutka Riley, znajdująca się w najtrudniejszym okresie w swoim życiu, a mianowicie okresie dojrzewania. W dodatku jej rodzice podejmują decyzję o przeniesieniu się do San Francisco. Dorastającą dziewczyną kierują emocje, mające na celu utrzymanie jej życiowej równowagi i umożliwienie odnalezienia się w nowym miejscu. Jak się jednak okazuje zadanie to nie należy do najprostszych, a po pewnym wydarzeniu zaczyna być nawet takim spod znaku "Mission Impossible". Wszelkie zachowania Riley są uwarunkowane przez niezwykle barwne emocje przedstawione za pomocą człekokształtnych istot, odpowiadających za każdy jej ruch.
        Disney   

Dzieci oraz szeroko rozumiana młodzież mogą zapinać przysłowiowe pasy i szykować się na ostrą jazdę, gdyż "W głowie się nie mieści" to niewątpliwie potężny zastrzyk adrenaliny, który nie pozwoli w spokoju usiedzieć przed ekranem. Twórcy umiejętnie znajdują złoty środek pomiędzy elementami humorystycznymi a poruszającymi, co z kolei powoduje, iż szkraby znajdujące się na sali kinowej nie powinny się nudzić. Pixar kilka lat temu bardzo wysoko postawił sobie niewidzialną poprzeczkę, której ostatnimi czasy nie udawało im się przeskoczyć, ale widać, że tą produkcją studio wraca do dawnej formy. Ponadto nic nie wskazuje, aby w najbliższym czasie miało dojść do jakiejkolwiek zrzutki. Największą frajdę z seansu powinni czerpać jednak opiekunowie swoich pociech, ponieważ jest to niezwykła uczta dla oczu, składająca się z setek palet przeróżnych barw. Z kolei warstwę fabularną można by porównać do jednego wykwintnego dania z trzygwiazdkowej restauracji. Mamy tu mnóstwo drobiazgowych smaczków, chociażby takich jak ten w tytule recenzji, które sprawiają, iż potrawa smakuje wybornie i na długo pozostaje w pamięci. Wielokrotnie pod nosem pojawia się delikatny uśmiech, wskazujący, że autorzy zadbali również o tych dojrzalszych widzów. Zarys fabuły jest nadzwyczaj prosty, ale to w tej prostocie tkwi siła. Odbiorcy mogą utożsamić się z bohaterami, albowiem zdaje się, że większość z nas doświadczyła kiedyś przeprowadzki do innego miasta oraz wszystkich wiążących się z tym konsekwencji. Najtrudniej przechodzą przez to właśnie maluchy, które nie potrafią odnaleźć się w nowo zaistniałej sytuacji. 
 
       Disney   

Produkcja ta charakteryzuje się niezwykłą subtelnością i powściągliwością, dzięki której pomysłodawcy nie przekraczają cienkiej granicy jaka wiąże się z ludzkim umysłem i psychiką. Ogromną zaletą jest również detaliczność tego, co drzemie pod kopułą. Widać ogromny trud pracy animatorów, którzy nie poszli na łatwiznę i zadbali o każdy, nawet najmniejszy szczegół, aby skompletować wspólną wizję. Bajka jest także niebywale pouczająca, a to jest priorytet przy tego typu produkcjach, o którym coraz częściej się zapomina. Jest w filmie taka scena, gdy Radość rozkazuje Smutkowi, by stanął w ówcześnie narysowanym okręgu i pod żadnym pozorem z niego nie wychodził. Oczywiście doprowadza to do sytuacji tragicznej w skutkach, ale szczegółów nie będę zdradzał. Niemniej jednak, z tego fragmentu można wysnuć jeden podstawowy wniosek, który jest właściwie morałem całej tej opowieści. Nie powinniśmy tłumić emocji, bo i tak po danym czasie one z nas wyjdą, a być może nawet ze zdwojoną siłą. Powinniśmy być po prostu sobą i robić to, co nam w duszy gra.  