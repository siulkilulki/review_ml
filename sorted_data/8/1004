<reviewer_mark>
8
<review>
Oliver Stone to jeden z najbardziej znanych i utytułowanych amerykańskich reżyserów. Trzykrotny zdobywca Oscara, pięciokrotny laureat Złotych Globów, twórca tak znakomitych obrazów, jak "Pluton", "Urodzony 4 lipca", "The Doors", "JFK" czy "Nixon", wywarł ogromny wpływ na wielu twórców filmowych i zapisał się na stałe w annałach kinematografii. "Wall Street" z 1987 roku to jedno z jego najważniejszych dzieł. Jest to ostra krytyka goniącego za pieniądzem społeczeństwa amerykańskiego oraz poważne rozważanie nad pytaniem-symbolem XX wieku: być czy mieć? 
 
Bud Fox to ambitny i pragnący osiągnąć sukces makler na Wall Street. Jest w stanie zrobić i poświęcić wiele, byle tylko dotrzeć na szczyt giełdowych brokerów. Jego idolem jest Gordon Gekko, rekin finansjery, który wywiera na niego magnetyczny wpływ. Przy Gekko kariera Buda rozkwita, jednak młody finansista orientuje się, że jego wzór, w celu osiągnięcia korzyści, jest w stanie wyzbyć się wszelkich norm moralnych i etycznych wartości. Gdy Gekko decyduje się przeprowadzić transakcję z firmą, w której pracuje ojciec Foksa i przez to pozbawić go pracy, ten staje przed trudnym wyborem - lojalności wobec idola i rodziny. 
 
Gordon Gekko ze swym diabolicznym wdziękiem, szelmowskim uśmiechem, markowym garniturem i równo zaczesanymi do tyłu włosami stał się symbolem kina lat 80. Jednocześnie grający go Michael Douglas stworzył jedną z najważniejszych i najlepszych kreacji tego okresu. Gwiazda "Nagiego instynktu" kradnie film nawet wówczas, gdy słyszymy jego głos w słuchawce telefonu Buda. Jego Gekko jest kompletny - wyrachowany, inteligentny, uporządkowany i bezwzględny. Doskonale wie, jak się wzbogacić i jednocześnie zmonopolizować rynek, zawładnąwszy przedstawicielami jakiejś branży. Nic dziwnego, że Bud (zdecydowanie najlepsza rola w karierze Charliego Sheena) widzi w nim uosobienie doskonałości. 
 
Dokładnym przeciwieństwem Gekko jest ojciec Buda, Carl Fox (Martin Sheen). To człowiek starych zasad, dla którego ważne jest dobro innych. Kocha syna i nie potrafi zrozumieć motywów jego działania. Bud, początkowo oczarowany Gekko, w końcu zaczyna dostrzegać niemoralne czy wręcz występne chwyty, jakimi ten się posługuje. Miota się między zasadami jego i ojca, z jednej strony kuszony przepychem i erotyczną pokusą w postaci słodkiej Darien (niemiłosiernie pretensjonalna Daryl Hannah), z drugiej - wpojonymi mu przez ojca ideałami. Co wybierze? Cóż, trąci to konwencją, co stanowi chyba najpoważniejszą wadę filmu twórcy "Aleksandra". Jednakowoż drapieżne, chłodne dialogi i giełdowy profesjonalizm, którym ocieka "Wall Street", niweluje wszelkie jego błędy. 
 
Stone pokazuje w "Wall Street" od kuchni sposób działania nowojorskiej giełdy. Realizacja scen ukazujących pracę maklerów jest prawdziwym majstersztykiem i wzorem, z którego w późniejszych latach tłumnie czerpali inni filmowcy. Permanentny ruch, dynamika, ostry montaż "zatłoczonych", pełnych cyfr, telefonów i papierów zdjęć - wszystko to robi kapitalne wrażenie. Wyważenie proporcji filmowania ujęć (reżyser nie skupia się przesadnie długo na pojedynczych kwestiach, wszystko dzieje się szybko) sprawia, że widz nie męczy się i ogląda film z prawdziwą przyjemnością. Stone dzięki wszystkim wymienionym wyżej aspektom wciąga widza w grę niczym Gordon Gekko Buda Foksa. I wychodzi mu to naprawdę świetnie. 
 
"Wall Street" to bardzo dobre, niestarzejące się kino. Dobra historia, sprawna reżyseria i solidna realizacja sprawiają, że nawet po upływie ponad dwudziestu lat ogląda się go niezwykle przyjemnie i z zaangażowaniem. Warto!