<reviewer_mark>
8
<review>
Dlaczego urzekają nas filmy o miłości? Dlaczego uwielbiamy patrzeć na rodzące się, rozkwitające i trwające w pełni uczucie dwojga ludzi? Jasne, doskonała odskocznia od codzienności, marzenia o pięknych przeżyciach. Jest jednak jeszcze coś. Oglądając romantyczne filmy, odzyskujemy wiarę w istnienie prawdziwej, szczerej miłości. "Pamiętnik" jest jednym z filmów, które robią to najlepiej. 
 
Opowieść zaczyna się od sceny, w którym Allie (Rachel McAdams) przyjeżdża na wakacje do swojej kuzynki. Któregoś wieczoru zauważa ją Noah (Ryan Gosling). Młodzi zakochują się w sobie, ich związek kwitnie aż do końca wakacji. Wtedy to dziewczyna kłóci się z chłopakiem i wyjeżdża do prestiżowej szkoły na odległym końcu kraju. Zrozpaczony Noah przez okrągły rok wysyła dziewczynie listy, na które nie dostaje odpowiedzi… 
 
Do historii przeszedł pocałunek Allie i Noaha - dziewczyna jest w niebieskiej sukience, a wszędzie tylko deszcz, deszcz i deszcz… Scena ta uznawana jest za jedną z najpiękniejszych scen pocałunku w historii i muszę przyznać, że naprawdę zasługuje na to miano. 
 
Gra aktorska nie jest zła – śliczna Rachel McAdams w roli zbuntowanej arystokratki i tajemniczy Ryan Gosling w roli ambitnego, samotnego i doświadczonego chłopaka stworzyli urzekającą parę. Kipiącą z nich namiętność wyczuwa się niemal na własnej skórze, ale może to dlatego, że aktorzy tworzą parę również w życiu prywatnym. 
 
Co jeszcze mogę pochwalić w tej produkcji? Scenariusz oparty na powieści Nicholasa Sparksa pod tym samym tytułem. Co ciekawe, obraz w reżyserii Nicka Cassavetesa bije o głowę swój literacki pierwowzór. Sparks wybitnym pisarzem nie jest, co udowadnia właśnie tą powieścią… ale to nie miejsce, by się nad tym rozwodzić. 
 
Dociekliwi z pewnością dopatrzą się mnóstwa błędów i niedociągnięć, wielu pominiętych scen z książki, być może będą narzekać, że film jest słodki i długi. Nie wątpię. Dla mnie "Pamiętnik" jest czarującym filmem o pięknym uczuciu i z czystym sercem mogę go polecić każdemu, kto choć w małym stopniu jest otwarty na miłość. 
 
