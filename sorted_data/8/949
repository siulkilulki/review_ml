<reviewer_mark>
8
<review>
Mac i Kelly Radnerowie (Seth Rogen i Rose Byrne) mają się świetnie. Kupili dom w dobrej dzielnicy, spodziewają się drugiego dziecka i wciąż bardzo się kochają. Ale – jak to u nich – nic nie może potoczyć się zgodnie z planem. Szybko okazuje się, że od finalizacji sprzedaży ich obecnego domu dzieli ich 30-dniowy okres próbny, podczas którego nowi właściciele będą mogli wpadać z wizytacjami. A jeśli coś im się nie spodoba, bez konsekwencji wycofają się z umowy. Pech chce, że tuż obok – do domu po bractwie Delta Psi Beta – właśnie wprowadziły się spragnione imprez studentki. Wojna jest nieunikniona.  
 
     Chloë Grace Moretz,  Beanie Feldstein,  Kiersey Clemons   Universal Pictures   

Już pierwsze minuty "Sąsiadów 2" dają jasno do zrozumienia, czego można się spodziewać po nowym filmie Nicholasa Stollera – zwieńczona soczystym pawiem scena nudnego seksu Radnerów nie pozostawia wątpliwości, że będzie niestandardowo, niepoprawnie i bardzo zabawnie. Zaniepokojonych uspokajam – Stoller nie opiera swoich żartów na fizjologicznych wydzielinach. Humor "Sąsiadów 2" w dużym stopniu wynika z inteligentnych spostrzeżeń na temat niewygodnych kwestii społecznych i obyczajowych, takich jak nierówne traktowanie płci czy skrajna poprawność polityczna. Ale w komedii, której współscenarzystą jest Seth Rogen, nie brakuje też odprężających slapstickowych i popkulturowych dowcipów – tak zabawnych, że czasem można dostać skurczów ze śmiechu.  
 
Najbardziej urzekający są tu jednak bohaterowie i ich autentyczne troski. Mac i Kelly znacznie ewoluowali od czasu pierwszej części. Już nie zabiegają o akceptację młodszych od siebie – z godnością znoszą to, że osiemnastolatki nazywają ich "staruchami". Największymi zmartwieniami małżonków jest to, czy są dobrymi rodzicami, i czy własne dzieci zawsze będą widziały w nich przyjaciół. Ich stary wróg Teddy Sanders (Zac Efron) z kolei – swego czasu najbardziej przebojowy chłopak w collage'u – jest teraz zagubionym, osamotnionym chłopakiem, który za wszelką cenę chce się czuć potrzebny. Dziewczyny ze studenckiego stowarzyszenia Kappa Nu (Chloë Grace Moretz, Kiersey Clemons i Beanie Feldstein), które – jak mówi jedna z nich – już wiedzą, czego  chcą, ale jeszcze nie wiedzą, jak to osiągnąć – walczą natomiast o niezależność i takie same prawa, jakie od lat przysługują bractwom chłopaków. I wszystkim im kibicujemy w takim samym stopniu, nawet kiedy okazuje się, że ich interesy stoją ze sobą w konflikcie. Każdy z nich ma swoje racje. 
 
     Chloë Grace Moretz,  Beanie Feldstein,  Kiersey Clemons,  Seth Rogen   Universal Pictures   

Twórcom drugiej części "Sąsiadów" udała się rzecz wyjątkowo rzadka w kinie. Opowiadając niemal tę samą historię (tyle że z niesfornymi dziewczynami na miejscu niesfornych chłopaków) z tymi samymi bohaterami (tyle że w innym momencie życiowym), sprawili, że ich drugi film, będąc taką samą komediową petardą, ma zupełnie inny wydźwięk niż pierwszy. A to najlepsze uzasadnienie dla sequela. I jego najlepsza rekomendacja. 