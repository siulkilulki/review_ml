<reviewer_mark>
8
<review>
"El Bulli" to słynna na całym świecie hiszpańska restauracja prowadzona od 1987 roku przez Ferrana Adrię – jednego z najznamienitszych kucharzy w historii. Od 1997 roku "El Bulli" cieszy się trzema gwiazdkami przyznanymi przez przewodnik Michelin, co wśród restauratorów jest najwyższym z możliwych wyróżnień. Co więcej, przez kilka lat z rzędu uznawana była za najlepszą kuchnię na Ziemi. Na czym polega jej fenomen? 
 
Przede wszystkim "El Bulli" otwarte jest tylko przez kilka miesięcy w roku – od kwietnia do września, kiedy to w sklepach i na targach dostępne są wyłącznie świeże produkty. Co więcej, rezerwacje miejsc przyjmowane są bardzo krótko w ściśle określonym czasie, na rok do przodu. Tego, że cena za jeden posiłek sięga kilkuset euro, nie muszę chyba dodawać. 
 
Dokument "El Bulli – Kuchnia to sztuka" skupia się przede wszystkim na kilkumiesięcznym okresie przygotowań  do sezonowego otwarcia restauracji. Ponieważ nie ma w niej stałego menu, kucharze co roku opracowują zupełnie nowe receptury, a – trzeba to zaznaczyć – w "El Bulli" nie podaje się zwyczajnych potraw. Profesjonalny zespół mistrzów gotowania przeprowadza każdego dnia wielogodzinne eksperymenty (czasem metodą chybił-trafił), by uzyskać smaki, o jakich nikt nigdy wcześniej nie słyszał. Jak mówi sam Ferran Adria – przede wszystkim mają wprawiać w zdumienie. Dlatego też kiedy jego podwładni, notabene kucharze z kilkunastoletnim doświadczeniem, podsuwają mu do przetestowania efekty swoich eksperymentów, miny mają przepełnione skupieniem i napięciem. I te właśnie sceny nadają "El Bulli" humorystyczny ton. Kucharze, którzy w towarzystwie Adrii zachowują się raczej jak przedszkolaki chcące przypodobać się swojej pani, a nie pewni siebie profesjonaliści, wywołują ciepły uśmiech na twarzy. Zabawnych scen w dokumencie jest zresztą znacznie więcej. Do tego charyzmatyczny Adria z przedziwnym poczuciem humoru, wybuchowy i jednocześnie łagodny, nadaje swojej restauracji wyjątkowej aury, która tak skutecznie przyciąga od wielu lat zaintrygowanych turystów z całego świata. 
 
"El Bulli – Kuchnia to sztuka" powinna być obowiązkową lekturą dla wszystkich, którzy chociaż trochę interesują się gotowaniem i jedzeniem. A takich, jak sądzę, nie brakuje.