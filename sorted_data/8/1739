<reviewer_mark>
8
<review>
Film "Oddech" urzeka swoją prostotą i brakiem  patosu. Jest to niecodzienny obraz relacji między  kobietą i mężczyzną. Obraz, którego nie spotkacie w  żadnym z hollywoodzkich projektów. Ki-duk Kim stworzył  niejednoznaczną historię miłosną, która swoją  wrażliwością i elegancją wciąga nas z każdą minutą. Więcej uczuć pokazana jest ciałem niż słowem. Mowa w  tym filmie schodzi na drugi plan, co nadaje uczucie  lekkości i niesłychanej przyjemności z oglądania. Ciężko jest również znaleźć słabe, zbędne sceny. Cały obraz jest doskonale wyważony pomiędzy miłością,  tragedią i znanym już z innych filmów Ki-duk Kima  wewnętrznym spokojem. Dwoje pierwszoplanowych bohaterów  to kobieta - Yeon (Ji-a Park), którą mąż nieustannie zdradza, nie zachowując nawet pozorów dobrego  małżeństwa, i mężczyzna - Jang Jin (Chen Chang)  skazany na śmierć za zamordowanie żony i córki odczekuje wyroku. 
       
Yeon mieszka z córką i niewiernym mężem. Ponieważ zdaje sobie sprawę z wiarołomstwa swojego partnera, nie okazuje mu żadnych uczuć. Z braku zajęcia ogląda wiadomości, z których dowiaduje się o kolejnych nieudanych próbach samobójstwa  tajemniczego więźnia przebywającego w celi śmierci. Pewnej nocy dziewczyna jedzie do zakładu karnego,  gdzie znajduje się nasz skazany, z nadzieją, że  ucieknie od ciągłej monotonii i kompletnego braku  sensu swego życia. Okazuje się, że powstał między nimi nietypowy rodzaj związku. W miarę kolejnych spotkań rodzi się między nimi miłość. Yeon z każdym przyjazdem do swej więziennej  sympatii zmienia nastrój jego otoczenia. Chce dać mu to, czego nie dostanie w swej małej celi. Stara się przywołać, jakże ważne w życiu każdego człowieka, wspomnienia. Tymczasem życie skazanego Jang Jin, choć zdaje on sobie sprawę ze swojego przesądzonego losu, nabiera sensu. Przypomina sobie piękne chwile spędzone  na wolności i z niecierpliwością czeka na kolejne zaskakujące spotkanie z piękną i wesołą Yeon. 
       
Zdumiewające jest, że za pomocą krótkich dialogów można przekazać tak wiele uczuć. Wielkim atutem jest gra dwójki aktorskiej, Ji-a Park w roli Yeon i Chen Changa jako skazanego na śmierć. Z samej mimiki twarzy i subtelnych historyjek Yeon możemy  wiele dowiedzieć się o życiu obu bohaterów.  Przeżywają "wiosnę, lato, jesień i zimę" swojej miłości. Za każdym razem Yeon jest ubrana adekwatnie  do pory roku, jaką przeżywają. Kiedy idzie ubrana w  letnią sukienkę podczas chłodnej jesieni, nie czuje  zimna, jest rozpalona miłością i z niecierpliwością  czeka na spotkanie z 'pięknym skazanym'. 
       
Interesujące jest to, że zdajemy sobie sprawę, jak okrutnym człowiekiem jest Jang Jin, zabił żonę i dziecko, jednak podświadomie chcemy dla niego jak najlepiej. Sceny smutku i tragedii przeplatają się z radosnymi piosenkami Yeon na temat wiosny i lata. Był to mój drugi film Ki-duk Kima, po "Pustym domu", który poruszył mnie pięknem przedstawienia miłości, a zarazem ukazaniem jakże nietypowych relacji kobiety z mężczyzną. Polecam ten film, choćby ze względu na dostrzeżenie znaczących różnic między kinem Ki-duk Kima, a hollywoodzkimi projektami starającymi się opisać prawdziwą miłość. 
