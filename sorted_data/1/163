<reviewer_mark>
1
<review>
Nawet gdybyśmy wzięli pod uwagę tylko i wyłącznie B-klasowe filmy, "Tragiczny rejs" i tak okazałby się jedną z najgorszych produkcji. Bo o ile czasem w tego typu tytułach można dostrzec jakieś plusy, to w filmie wyreżyserowanym przez Johna Putcha, choćbyśmy bardzo chcieli, nawet jednego pozytywu nie znajdziemy. 
  
Już sam pomysł kolosalnego statku pasażerskiego, który wywraca się do góry dnem na wskutek ogromnej fali, wywołanej przez wybuch na środku oceanu bomby atomowej, jest pomysłem skrajnie idiotycznym. Widać, że twórcy filmu koniecznie chcieli postawić na super oryginalność, jednak ich pomysł na tragedię przebił wszystkie inne, jakie możemy znaleźć w tandetnych filmach. Lepiej by chyba zrobili, gdyby wpadli na pomysł zderzenia się ich statku z jakąś górą lodową, ale widocznie w takim rozwiązaniu dramatyzmu byłoby za mało. Należy bowiem zdać sobie sprawę, że scenarzysta i spółka z premedytacją postawili bohaterów w sytuacji wręcz ultra-rozpaczliwej. Nie dość, że statek powoli tonie, to w dodatku trzeba ratować życie, chodząc po sufitach, co przeszkadza w normalnym wykorzystaniu działających jeszcze przyrządów. "Tragiczny rejs" nie jest jednak filmem katastroficznym. Owa tytułowa tragedia to zmyłka dla widza i tło dla głównych wydarzeń. Na statku znajdują się bowiem źli bandyci polujący na ważnego VIP-a. Nie zabraknie również sympatycznych i nieśmiałych komandosów na urlopach. Ich przygody każą nam zakwalifikować film jako klasyczne kino akcji. 
  
W pomieszczeniach na wpół zatopionego statku zwraca uwagę zimne wyrafinowanie bandytów, którzy pewni, że wyjdą cało z katastrofy, zamiast na wydostaniu postanawiają skupić się na swoim zadaniu. Ich groźna mimika, dialogi czy zachowanie to coś niespotykanego. Film warto zobaczyć również dla niepowtarzalnych strzelanin. Bohaterowie oddaleni od siebie o kilka metrów oddają strzały z pistoletów i robią przy tym różnego rodzaju wygibasy i uniki, jakby starali się być szybsi od kul. Na ogień z luf brakło już budżetu, więc mamy niepowtarzalne wrażenie, że bohaterowie używają pistoletów na kapiszony. Jednak najlepszym pomysłem w "Tragicznym rejsie" jest rekin, który - nie do końca wiadomo jak - wpłynął do jednego z pomieszczeń statku. To nie jest ważne, najważniejszy jest bowiem dramat i rozpacz ludzi, których bliskich zżarła bestia, a są to sceny niespotykane nigdzie indziej. 
 
"Tragiczny rejs" to zwykła, bezsensowna sklejka, gdzie zastosowane idiotyczne pomysły fabularne, a na akcję prawdopodobnie zabrakło pieniędzy, więc w pewnym momencie jakby postanowiono nie kręcić dubli. Co ciekawe, mamy jednak w filmie fajne zdjęcia startujących i lądujących na pokładzie lotniskowca myśliwców czy samolotów znajdujących się w powietrzu. Wydaje mi się jednak, że te fragmenty te udało się po prostu zapożyczyć z innych filmów. Biorąc bowiem pod uwagę wykonanie całej reszty, efekty komputerowe czy zdjęcia, sekwencje te znacznie odbiegają od całego filmu. 
  
"Tragiczny rejs" to prawdziwy gniot jakich mało i naprawdę ze świecą szukać gorszych filmów. Trudno też stwierdzić dlaczego i dla kogo powstają takie produkcje. Ja pod takim filmem szczerze wstydziłbym się podpisać, co jednak nie zmienia faktu, że "Tragiczny rejs" jest produkcją prawdziwie wyjątkową i unikatową.