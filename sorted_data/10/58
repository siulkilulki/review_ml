<reviewer_mark>
10
<review>
Dzisiejszy świat pełen jest nienawiści i przemocy. Właśnie dlatego filmy takie jak "Król Lew" posiadają w sobie coś niezwykłego, coś co pozwala zapomnieć o tym, jak okrutne jest życie. 
 
Film opowiada historię lwa Simby, prawowitego króla dżungli, który jako dziecko zostaje oskarżony o morderstwo ojca. Tym samym w obawie przed konsekwencjami ucieka ze swojego królestwa. W czasie jego nieobecności "lwią skałą" rządzi jego nikczemny stryj Skaza. Simba zapomina o swoim stanowisku i żyje poza lwią ziemią wraz z poznanymi przyjaciółmi, guźcem Pumbą i surykatką Timonem. Pewnego dnia na jego drodze staje jednak przyjaciółka z czasów dzieciństwa Nala, dowiaduje się od niej o rozpaczliwej sytuacji ziemi ojczystej i jako prawowity władca "rzuca rękawice" swojemu podłemu stryjkowi. 
 
"Król Lew" to opowieść o heroicznej walce, wierze w dobro, przyjaźń i miłość. Jest to podróż do świata ideałów, w którym "dobro jest białe", jego przeciwieństwem jest zaś "czarne zło". Zwierzęta posiadają w tej bajce cechy typowo ludzkie. Zarówno te pozytywne, jak i negatywne. Dzięki temu możemy dokonać porównania świata przedstawionego w obrazie Disneya do tego, w którym żyjemy my. Oglądając ten film, zaczynamy myśleć optymistycznie, przypominamy sobie czasy dzieciństwa, czasy, w których wszystko wydawało się proste i jasne. 
 
Film jest dziełem zespołu Walta Disneya. Jego reżyserem jest Rob Minkoff, scenariusz napisali natomiast Jonathan Roberts, Linda Woolverton, Irene Mecchi i Jim Capobianco. Charakteryzuje go wspaniała animacja i genialna wręcz muzyka. Piosenka promująca film nosi tytuł "Can you feel the love tonight" i wykonywana jest przez Elthona Johna. Uznawana jest za jedną z najlepszych piosenek filmowych w historii kina. Film w polskiej wersji językowej posiada wspaniały dubbing, który został uznany przez krytyków za najlepszy na świecie. Jednak głównym atutem "Króla Lwa" jest fakt, że nie jest to opowieść skierowana jedynie do dzieci. Dorosły, oglądając go, z całą pewnością zauważy, w jak niezwykły sposób przedstawione są w nim najważniejsze w życiu wartości. 
 
"Król Lew" to moim zdaniem szczytowe osiągnięcie disnejowskiej animacji. Jest to obraz, który powstał z miłości do tworzenia bajek, a nie dla potrzeb komercyjnych tak jak dzisiejsze tego typu produkcje. Ma na celu ukierunkowanie młodych widzów, pokazuje, że warto jest być "dobrym Simbą", a nie "podstępnym Skazą", mimo iż ta druga rola jest o wiele łatwiejsza. Dodatkowo dla widza starszego jest on "wehikułem czasu" przenoszącym do dni beztroski, dzieciństwa.