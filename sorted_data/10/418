<reviewer_mark>
10
<review>
Rok 2003 upłynął pod znakiem licznych, niezwykle widowiskowych sequeli znanych i cenionych hitów. Nakręcono kolejną część ''Matrixa'' oraz trzecią część serii o elektronicznych mordercach, zatytułowaną ''T3: Bunt Maszyn''. Teraz przyszedł czas na kontynuację losów dwóch, zaprzyjaźnionych policjantów ze słonecznego Miami - Mike'a Lowreya i Marcusa Burnetta. Jeśli pierwsza część cyklu zrobiła na Was niemałe wrażenie, to druga przyprawi Was o bolesny zawrót głowy. Krótko mówiąc, jest szybciej, mocniej i lepiej niż kiedykolwiek.  
 
Pewna świetnie zorganizowana grupa przestępcza przemyca do USA partię ekstazy. Zadaniem Mike'a i Marcusa jest powstrzymanie przemytników, na których czele stoi pochodzący z Kuby - Johny Tapia (w tej roli Jordi Mollà ). Przestępcę tropi też piękna siostra Marcusa - Syd, należąca do DEA, w której Mike się zakochuje. Sprawy się komplikują, gdy Syd wpada w poważne tarapaty.  
 
     Martin Lawrence,  Will Smith          Martin Lawrence,  Will Smith,  Gabrielle Union              

Niespodziewany sukces kasowy w wykonaniu pierwszej części serii ''Bad Boys'' zaowocował powstaniem sequela, który został zrealizowany według starej, amerykańskiej recepty na kontynuację - ''szybciej, mocniej, lepiej''. Na stołku reżyserskim ponownie zasiadł Michael Bay, który w momencie kręcenia filmu znajdował się w ''gorącej linii'' najbardziej znanych i cenionych operatorów filmowych. Na ''Bad Boys 2'' musieliśmy czekać aż osiem lat. Przez ten długi czas, twórcy filmu zgromadzili niezbędne środki, doszlifowali scenariusz nadając mu końcowy kształt oraz zebrali znaną z poprzednika ekipę. Zmianie nie uległa jedynie warstwa fabularna. Ponownie nasi bohaterowie muszą powstrzymać groźnego handlarza narkotyków, który zalazł za skórę wszystkim funkcjonariuszom w Miami. Jeśli jednak oczekujecie subtelnej, cichej walki z przemytnikami - srogo się zawiedziecie. Lowrey i Burnett sięgają bowiem za wszystko co mają pod ręką i uzbrojeni w karabiny maszynowe i szybkie bryki ruszają na wojnę, w której wszystko może się zdarzyć. Jedno jest pewne - nie obędzie się bez ofiar.
     Jordi Mollà           Will Smith          Will Smith     

Michael Bay znany jest ze swojego zamiłowania do efektów specjalnych, które zaprezentował chociażby w dość przeciętnym ''Transformers''. Wysoki budżet filmu, do którego pierwsza część nawet się nie umywa widać w każdym, nawet najmniejszym calu. Bay nie bawi się z widzami w powolne budowanie napięcia, ani nawet nie wprowadza do filmu szczypty dramatyzmu. Akcja, akcja i jeszcze raz akcja. Film zaczyna się efektownie i tak też się kończy. Nie ma tutaj mowy o jakimkolwiek zwolnieniu tempa czy też przedstawieniu widzowi naszych nowych, niekiedy diabolicznych bohaterów. ''Bad Boys 2'' to film zbudowany tylko i wyłącznie z pościgów, strzelanin i ciętego humoru. Rajdy na autostradach wyglądają niezwykle imponująco, robiąc piorunujące wrażenie. Dlaczego? Ponieważ nie są to zwyczajne pościgi za przestępcami, w których mundurowi grzecznie proszą zbiegów o zjechanie na pobocze. Auta spadają z lawety, nieziemskie Ferrari Lowreya zgrabnie unika kraksy, zaś Burnett w niekontrolowany sposób pakuje serię z karabinka maszynowego w deskę rozdzielczą. Później jest tylko lepiej. Starcie z całą armią, przypominające oblężenie rezydencji Montany ze ''Scarface'' oraz świetnie nakręcona wymiana ognia pomiędzy policją a narkotykowymi handlarzami. 
     Gabrielle Union          Martin Lawrence,  Will Smith              

Mogłoby się zatem wydawać, że Bay stworzył kontynuację idealną, w której nic nie brakuje. Wśród tej całej przepełnionej efektownością akcji przez wielkie ''A'', nie zapomniano o komicznych sytuacjach. Choć niektóre z nich, tak jak m.in. scena w kostnicy czy też ciężarówka z trupami brzmi i wygląda makabrycznie jest w sprawdzony sposób okraszona dobrym czarnym humorem, który pomimo swojego przerażającego charakteru wywołuje na twarzy widza delikatny uśmieszek. 
Gdy już przebrniemy przez ponad dwie godziny nieustającej akcji, która z minuty na minutę co raz bardziej podnosi adrenalinę, czeka nas obfitująca w ciągłe strzelaniny emocjonująca końcówka z niecodziennymi sytuacjami i przekomicznymi elementami, wciąż przypominającymi nam o co tak naprawdę w ''Bad Boys 2'' chodzi - humor, humor i jeszcze raz humor. 
     Martin Lawrence,  Will Smith          Martin Lawrence,  Joe Pantoliano,  Will Smith          Martin Lawrence,  Will Smith     

Pomimo wielu zalet, przemawiających za opisywaną przeze mnie produkcją, nie obyło się także bez kilku wad, które należy potraktować z przymrużeniem oka, ponieważ toną one w morzu licznych zalet. Przede wszystkim mało zadowalająca okazała się ścieżka dźwiękowa. Skomponowane w poprzedniku przez Mancinę utwory stały się kluczem do sukcesu i nawet po zakończeniu seansu nie przestałem ich nucić. W dwójce jest jednak trochę gorzej. Muzyka nie jest tak klimatyczna, jak w pierwszej części, lecz da się przeżyć. Z uwagi na to, że większość z Was zapewne, ani myśli rozkoszować się przedstawioną w filmie muzyką, ten element podlega już tylko i wyłącznie indywidualnej ocenie. 
O kreacjach aktorskich zdecydowałem, że napiszę krótko. Wszyscy spisali się na medal. Smith i Lawrence ponownie dali popis wysokich umiejętności aktorskich. Nie zawiodła także Gabrielle Union, którą w 2003 roku mogliśmy podziwiać również w ''Od kołyski aż po grób'' w reżyserii Andrzeja Bartkowiaka. 
''BB2'' to bardzo dobry film, który przebił doskonałego poprzednika. Gratka dla miłośników ciągłej, podnoszącej ciśnienie we krwi akcji oraz wielbicieli niepohamowanego humoru. Jeden z ostatnich blockbusterów z kategorią R. 