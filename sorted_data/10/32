<reviewer_mark>
10
<review>
"Trzeba żyć i oddychać mimo wszystko, bo jutro też wzejdzie słońce i kto wie, co przyniesie przypływ". To właśnie świadomość lepszego jutra pomogła głównemu bohaterowi filmu Roberta Zemeckisa przetrwać na bezludnej wyspie. Głównym bohaterem filmu "Cast Away - Poza światem" jest Chuck Noland (Tom Hanks), pracownik firmy kurierskiej, który w wyniku wypadku samolotu trafia na wyspę, gdzie z dala od cywilizacji musi zmierzyć się z trudnościami i przeciwnościami losu. 
 
Główny bohater, przyzwyczajony do życia w społeczeństwie, jest w szoku, gdy po katastrofie trafia na bezludną wyspę, a okazuje się, że jego towarzysze zginęli. Na początku ma trudności, by przystosować się do nowego życia. Jednak po pewnym czasie radzi sobie świetnie. Za wszelką cenę stara się uratować i wrócić do swojej ukochanej. Gdy jednak uświadamia sobie, że powrót do wcześniejszego życia może być trudniejszy, niż się mu wydawało, zaczyna mu doskwierać samotność. W filmie doskonale przedstawiono jedną z największych ludzkich potrzeb - kontaktu z drugim człowiekiem. Bohater jest w stanie poświęcić własne życie, by uratować wyimaginowanego przyjaciela. Gdy Chuck Noland spełnia swoje marzenie i powraca do cywilizacji, zauważamy jego przemianę. Nie jest to już ten sam człowiek, którego poznaliśmy na początku filmu, ale świat, do którego wrócił, nie jest też już tym samym światem. 
 
Oglądając film "Cast Away - Poza Światem", możemy podziwiać genialną rolę Toma Hanksa (znany m. in. z filmu Forrest Gump). Aktor wspaniale oddał emocje, jakie towarzyszą jego bohaterowi. Rola z pewnością była dla niego dużym wyzwaniem i poświęceniem. Jednak na uwagę zasługuje też kilka innych rzeczy: przepiękne krajobrazy oraz bardzo dobra, przejmująca muzyka (Alan Silvestri), która pojawia się jednak stosunkowo późno, w jednym z kluczowych momentów pod koniec filmu. 
 
Podsumowując, "Cast Away - Poza Światem" to bardzo dobre przedstawienie współczesnego Robinsona oraz różnic między światem natury a cywilizacji. W filmie doskonale widać, że są to zupełnie odmienne światy rządzące się innymi prawami. 
