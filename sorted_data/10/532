<reviewer_mark>
10
<review>
Choć fabuła jest tak samo ulotna jak w pozostałych filmach niszowego reżysera, to Jim Jarmusch nie stworzył jeszcze dzieła tak spójnego, charakterystycznego i zapadającego w pamięć. Każda minuta przesiąknięta jest mrokiem i dekadencją. Emocje, jakie uwiecznił reżyser, wydają się wykraczać poza percepcję śmiertelnika. 
 
"Tylko kochankowie przeżyją" jest zupełnie niepodobny do blockbusterowych produkcji o wampirach. Temat został ujęty w nowatorski, pozbawiony kiczu sposób. Wampiryzm zresztą jest tu jedynie opakowaniem, ale forma ta sprawdza się doskonale. Krwiopijca rysuje nam się jako jednostka brnąca pod prąd przemijającemu światu, tajemniczy relikt trzymający się marginesu. 
 
     Tilda Swinton    
Miejscem akcji jest opustoszałe, wręcz postapokaliptyczne Detroit. Upadłe miasto jest doskonałym odzwierciedleniem stanu ducha zamieszkującego je Adama. Całkowicie odizolowany wampir tworzy porywającą muzykę, kolekcjonuje instrumenty, a swoją pustelnię opuszcza jedynie, aby zdobyć najlepszy towar, grupę 0 Rh-. Bohater jest w trakcie egzystencjalnego kryzysu, którego powodem jesteśmy my, "zombie". Przeraża nas nasza własna wyobraźnia, jesteśmy w stanie tylko eksploatować i niszczyć, tak jak zniszczyliśmy piękne niegdyś Detroit. Adam brzydzi się nami i całym światem. Z tego stanu ma go wyciągnąć dopiero ukochana Eve, lecz zanim to się stanie, kochankowie będą musieli uporać się z jej siostrą, irytującą ekstrawertyczką Avą. 
 
Reżyser z nostalgią patrzy na minione epoki. Intelektualne akcenty potęgują elegijność dzieła. Shakespeare, Schubert, Byron, wielcy i martwi. Czy ludzkość jest jeszcze zdolna płodzić geniuszy? Adam zarzuca nam nienawiść wobec piękna, wielkich artystów i naukowców. Dążymy do samozagłady, a jednym z symboli przemijania jest umierający poeta, Marlowe, zatruty naszą skażoną krwią. 
 
Wycyzelowana strona wizualna nie pozwala oderwać oczu. Każdy kadr powinien zostać oprawiony, zamiast być pobieżnie wypluwanym przez projektor. Ekspresyjna gra aktorska kreuje namacalne wręcz postacie, charakterystyczne i bogate w symbolikę. Największe wrażenie robi jednak muzyka. Rock końca świata nagrany przez Jima Jarmuscha i Jozefa van Wissema dopełnia całego dzieła, stanowiąc jednocześnie fundament klimatu całego filmu. 
 
Nową twarzą jest Tom Hiddleston, grający "śmiertelnie romantycznego łajdaka". Aktor nie występował w tego typu produkcjach, w przeciwieństwie do Tildy Swinton. Idealnie poprowadzony przez Jima zdaje się stworzony do takich ról. Mam nadzieję, że przylgnie na dłuższy czas do ekipy Jarmuscha, jak Tilda i John Hurt. 
 
     Tilda Swinton,  John Hurt    
Każda postać ma swój lek na ból istnienia, muzyka, literatura albo destruktywna zabawa. Film nie jest jednak wypełniony weltschmerzem po brzegi. Postać Eve stanowi przeciwwagę dla Adama, wprowadza optymizm i nadzieję w dyskurs filmu. Jej zdaniem ludzkość nie upada, a jedynie się potyka. W ten sposób kochankowie się dopełniają i kiedy cały świat spotka duchowa zagłada, oni przeżyją. 
 
Jim Jarmusch ewoluuje, a jego najnowszy film przeszywa widza jak drewniany pocisk. Takie dzieła pozostają w głowie na dłuższy czas, fermentując i zmieniając widza. Czy autor przebije się do mainstreamu? Oby nie, jest na to za dobry. 
