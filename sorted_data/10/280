<reviewer_mark>
10
<review>
Jeszcze zanim "Tajemnica Brokeback Mountain" zagościła na ekranach kin, zdołała wywołać spore kontrowersje. W sumie trudno się dziwić. Film Anga Lee to melodramat głęboki, poruszający i tragiczny jak "Romeo i Julia", z tym że dramat rozpisany został na dwie role męskie. 
 
Lata 60. ubiegłego wieku. Ennis Del Mar (Heath Ledger) i Jack Twist (Jake Gyllenhaal) zostają przydzieleni do pracy przy wypasie owiec na pięknych, wysokich połoninach gór Brokeback. To przypadkowe spotkanie uruchomi lawinę dalszych wypadków. Między dwoma kowbojami z krwi i kości, którzy idealnie (wydawałoby się) wpasowali się w męskie wzorce swoich czasów, pojawia się uczucie gwałtowne, niespodziewane i będące niekoniecznie miłą niespodzianką. Jednakże ich praca sezonowa szybko się kończy. Ennis i Jack muszą wrócić do normalnego życia i dalej odgrywać coraz to nowe role narzucane im przez społeczne wymogi. 
 
 Już sama fabuła to jest niecodzienna w Hollywood. Miłość gejowska w konwencji bardzo męskiego gatunku, jakim jest western, tego jeszcze nie było. Nie dziwi zatem fakt, że "Tajemnica Brokeback Mountain" wzbudziła tak gorące emocje. Zwłaszcza że twórcy nie poprzestali na pokazaniu platonicznej strony związku. Sceny erotyczne w wykonaniu męsko-męskim na pewno nie wszystkim przypadną do gustu. Wielbiciele i przeciwnicy będą się kłócić o zasadność ukazywania intymnych szczegółów romansu dwóch kowbojów. Ale moim zdaniem dyskusji nie powinien podlegać fakt, że mamy w tym przypadku do czynienia z filmem nieprzeciętnym. 
 
 Świetny materiał w postaci opowiadania Anne Proulx został zaadaptowany na potrzeby filmu przez Larry’ego McMurtry’ego i Dianę Ossanę. Reżyserii podjął się Ang Lee (twórca m.in. takich filmów, jak "Rozważna i romantyczna" i "Ostrożnie, pożądanie"). Przepiękne zdjęcia majestatycznych gór i innych nie mniej urokliwych miejsc stworzył Rodrigo Prieto. Wszystko to okrasza skromna, lecz wbijająca się w pamięć muzyka Gustavo Santaolalli. Te solidne fundamenty doskonale wykorzystali aktorzy. Nieodżałowany Heath Ledger i Jake Gyllenhaal pomimo młodego wieku stworzyli przejmujące i głębokie kreacje. Zwłaszcza zapada w pamięć rola Ennisa – mrukliwego, introwertycznego, przeżywającego wszystkie targające nim emocje głęboko wewnątrz siebie. Aktorzy podjęli się trudnego zadania i wyszli z tej potyczki z podniesionym czołem. Dzielnie wspierają ich Anne Hathaway i Michelle Williams, tworząc równie wyraziste postaci drugoplanowe. Dla całej czwórki "Tajemnica Brokeback Mountain" stała się przepustką do świata wielkich gwiazd Hollywood. 
 
 Według mnie film Anga Lee jest przede wszystkim uniwersalną historią o miłości niemożliwej, tylko w troszkę zmienionych dekoracjach. Uczucie, które spadło na głównych bohaterów, było czymś niestosownym nawet w ich własnym mniemaniu, jednakże tak silnym, że na nic zdał się wszelki opór. Moim zdaniem właśnie tak należy spojrzeć na ten film - jako na próbę walki z uprzedzeniami. Jednak nie w sposób nachalny. Dla mnie jest znakomicie wyreżyserowanym, genialnie zagranym i przepięknie sfotografowanym filmem o trudnej miłości. 
