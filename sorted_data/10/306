<reviewer_mark>
10
<review>
Oto i przychodzi mi recenzować jeden z najważniejszych filmów w dziejach, bolesną próbę rozliczenia się Amerykanów z wojną w Wietnamie, film będący popisem Marlona Brando i Martina Sheena, dzieło na podstawie "Jądra ciemności" naszego wybitnego rodaka Josepha Conrada. Czy podołam wyzwaniu? Wszak to bardzo trudna misja. Nie trudniejsza od tej, przed której wykonaniem stanął główny bohater filmu, kapitan Benjamin L. Willard (Martin Sheen). 
 
"This is the end... Beautiful friend... This is the end... My only friend, the end..." - Willard ma wizję, w której pokojowy wiatrak zmienia się w śmigła helikopterów niszczących dżunglę przy wtórującym całej sytuacji melancholijnym śpiewie Jima Morrisona w pieśni (nie piosence) The Doors "The End". Wrażenia towarzyszące tej scenie są niesamowite, a to dopiero początek filmu. Willard otrzyma wkrótce awykonalne zadanie - wraz z niewielkim oddziałem ma przeniknąć rzeką w głąb Kambodży, gdzie nieposłuszny pułkownik, Walter E. Kurtz (genialna rola Marlona Brando), założył własne minipaństwo. Musi przy tym zabić przywódcę sztucznego państewka. 
 
W czasie wędrówki Willarda rzeką w głąb piekła, jesteśmy świadkami odsłaniania się jego kolejnych kręgów. Na samym początku wędrówki obserwujemy wizyjnie nakręconą scenę zrzucania napalmu na wietnamską wieś przy wtórze "Galopu Walkirii" (czyżby tylko mi te srogie boginie kojarzyły się z czterema jeźdźcami Apokalipsy?) Wagnera puszczanego z głośników przez Amerykanów w celu zrobienia większego wrażenia na niewinnych cywilach. Im dalej wzdłuż rzeki, tym więcej brutalnych scen i coraz większe przerażenie ogarnia człowieka. Scena z króliczkami "Playboya" ukazuje egoizm i destrukcyjny hedonizm amerykańskich żołdaków, zaś wątek Francuzów pogłębia analizę beznadziejności wojny, tym bardziej że z punktu widzenia strony niezaangażowanej w konflikt wietnamski. 
 
Największe wrażenie robią jednak ostatnie sceny, z Marlonem Brando. Widać w nich nie tylko geniusz tego wielkiego aktora, ale i maestrię reżyserską i scenopisarską Coppoli. Bohater Brando jeszcze głębiej ukazuje głupotę wojny i zakłamanie dziennikarzy oraz polityków oszukujących świat na temat owego straszliwego konfliktu. Najwspanialszą, najbardziej przerażającą i wstrząsającą sceną jest jednak scena morderstwa w dżungli. Przy wtórze "The End" Doorsów odczłowieczony, upodobniony do zwierzęcia Willard dokonuje mordu na Kurtzie, który przed śmiercią zdąży wypowiedzieć słynne słowa: "Zgroza... zgroza...". 
 
"Czas Apokalipsy" jest po prostu genialnym filmem, mistrzowskim pod względem dokonań aktorskich i reżyserskich, a także operatorskich i muzycznych. Niedocenienie tego filmu przez członków Akademii Filmowej i przyznanie najważniejszych Oscarów za 1979 roku "Sprawie Kramerów" zakrawa po prostu na kpinę.