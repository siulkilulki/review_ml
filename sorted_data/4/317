<reviewer_mark>
4
<review>
Każdy ma gdzieś w szafie takie zdjęcia. Jeśli nie ze sobą w roli głównej, to przynajmniej z rodzicami, wujkami, dziadkami. Zza mgiełki wyblakłych kolorów trochę straszy, a trochę śmieszy świat z innego czasu. Obciachowe fryzury, sweterki i kołnierzyki, przedszkolne rajtuzy – wszystko na tle siermiężnych firanek i meblościanek. W filmie Marcina Krzyształowicza to wspomnienie ożywa; reżyser przekuwa koloryt epoki w manierę retro, popis filmowej stylizacji. "Pani z przedszkola" nie jest jednak prostym spektaklem nostalgii za PRL-em. Wracając myślami do tamtych czasów, zamiast taplać się w sielskiej beztrosce, przeżywamy bowiem na nowo traumę bohatera. 
 
     Agata Kulesza,  Adam Woronowicz     

Nie dziwi zatem, że ta historia rozpoczyna się na kozetce w gabinecie psychologa. Traumę trzeba przepracować, inaczej może być źle: kompleksy, neurozy, impotencja – wiadomo. Z taką właśnie listą problemów zgłasza się do specjalisty nasz protagonista (Marian Dziędziel), w napisach końcowych zidentyfikowany po prostu jako "Ja" (Łukasz Simlat). Owo "Ja" jest oczywiście znaczące – "Pani z przedszkola" jest bowiem filmowym seansem psychoanalizy, próbą wyleczenia sponiewieranej osobowości. A obiektem niezdrowej fiksacji pacjenta jest właśnie tytułowa Pani (Karolina Gruszka), która przed laty uwiodła jego matkę (Agata Kulesza). 
 
Ten dysonans doświadczeń bohatera – kraina jego dzieciństwa to zarazem bajkowa idylla, pochód absurdów PRL-u i źródło urazu psychicznego – powielony jest przez sam film. Marcin Krzyształowicz odważnie wypiera styl swojej poprzedniej produkcji, wojennej "Obławy", ale pada ofiarą jakiegoś niefortunnego rozdwojenia jaźni. Udany i subtelnie przeprowadzony wątek dramatyczny – romans matki z przedszkolanką – podkopany zostaje bowiem przez mniej udaną warstwę komediową. Reżyser z uwagą inscenizuje niuanse umizgów między dwiema kobietami – wychodzącą z inicjatywą dziewczyną i speszoną przez sytuację mężatką – a Gruszka i Kulesza ubierają te podchody w aktorskie mięcho. Tylko że nie sposób brać tej historii na serio, kiedy przetykana jest ona groteskowymi scenkami rodzajowymi: a to slapstickową sekwencją stylizowaną na kino nieme, a to strzelaniną rodem z kart komiksu o Kapitanie Żbiku. Mamy tu ślady "Amelii", Tarantino, Guya Maddina, Michela Gondry'ego – tyle że podobne żarty i postmodernizmy są już zmęczone, nie bronią się (wyjątkiem jest postać zasadniczej do bólu babci w bezbłędnej interpretacji Krystyny Jandy). Śmiechu tu tyle co kot napłakał, a efekt mieszania porządków jest taki, że dramat przestaje być dramatem, bo rozcieńczają go kolejne nieudane próby komediowe. 
 
     Karolina Gruszka          Agata Kulesza,  Adam Woronowicz          Agata Kulesza     

Krzyształowicz wydaje się mieć za dużo pomysłów, a za mało dyscypliny. Mimo wszystko sporo tu świetnych wizualnych rozwiązań. Tyle że "Pani z przedszkola" składa się jakby z zalążków kilku różnych filmów – żaden nie jest jednak spełniony. Bohater to niby literat, ale snutej przez niego opowieści brakuje silnego szkieletu fabularnego, tonie ona w dygresjach i próbach przepisania się na nowo. Przemawiający z offu "Ja" (głos Cezarego Morawskiego) popada też w irytującą manierę, ton ironicznej wyższości, zdystansowanej wszystkowiedzy podszytej pogardą dla tych, o których opowiada. Zamierzone na komediową rezerwę drwiny z bohaterów mają w sobie jednak więcej z asekuranctwa. Usilnie wdzięcząc się do widza, narrator niechcący traci sympatię, o którą tak zapamiętale walczy. I co z tego, że jest kłębkiem neuroz, który niejedno musi sobie kompensować. Mamy się nad nim litować?  