<reviewer_mark>
4
<review>
Ileż to już dobrych, ciekawych czy też obiecujących pomysłów zostało zniszczonych przez zbyt duży budżet dający nieomal nieograniczone możliwości twórcy, który daje się porwać natłokowi efektów specjalnych? Lista takich produkcji z pewnością byłaby długa, a tak się składa, że niestety również kontynuacja kultowego obrazu Shinyi Tsukamoto pt. "Tetsuo" zalicza się do nich. 
 
W "Body Hammer" znacząco rozbudowana została fabuła i ciąg przyczynowo-skutkowy w porównaniu do poprzednika, ale nie wpłynęło to raczej dodatnio na efekt końcowy. Bohaterem jest tym razem niejaki Taniguchi Tomoo, przykładny mąż i ojciec. Pewnego dnia jego synek zostaje porwany i zamordowany przez tajemniczą organizację. Bezradność i wściekłość tym wywołane powodują u Taniguchiego dziwne zmiany w ciele. Niebawem sam bohater zostaje pojmany przez swych prześladowców i poddawany jest eksperymentom, które przyśpieszają u niego mutację i przemianę w maszynę. Wszystko to zdaje się mieć związek z tragicznymi wydarzeniami z dzieciństwa Tomoo. 
 
Od razu widać, że tym razem nakłady środków były znacznie większe niż w przypadku "Człowieka z żelaza". Szkoda, bowiem wraz z kolorową taśmą i licznym nagromadzeniem efektów zatarł się gdzieś charakter i klimat pierwszej części, które tak naprawdę zadecydowały o jej powodzeniu. Ponadto fabuła jest tu jeszcze bardziej komiksowa niż poprzednio i wręcz infantylna. Im dalej, tym bardziej film przeistacza się w pospolite i efekciarskie kino akcji. Niezwykła wyobraźnia i zmysł plastyczny Tsukamoto wciąż zachwycają, ale pod tą jakże atrakcyjną formą tak naprawdę kryje się niewiele. Ładne opakowanie skrywa pustkę. Co więcej - intryga miejscami wydaje się tu nazbyt wydumana i przekombinowana. O ile w przypadku pierwszej części pewne niejasności nie przeszkadzały tak bardzo i nawet w pewien sposób wpisywały się w przyjętą konwencję, o tyle tutaj sprawiają takie wrażenie, jakby sam twórca za bardzo nie wiedział, o co mu chodzi i co się dzieje na ekranie. 
 
Bardziej konkretna fabuła, olśniewające efekty, dużo akcji zamiast scen wizyjnych- brzmi to wszystko może i obiecująco, ale rezultat jednak nie przynosi satysfakcji, a jedynie rozczarowanie. Dobry temat rozmywa się tu w wątpliwej jakości koncepcjach i zabawie formą. Można obejrzeć drugą część "Tetsuo" dla kilku zapadających w pamięć scen. Poza tym fanów pierwowzoru namawiać nie będzie potrzeby. Mimo wszystko jednak jest to zawód i dowód na to, że zbyt duże fundusze i możliwości nierzadko nie służą sztuce filmowej.