<reviewer_mark>
4
<review>
W 38 lat po ukazaniu się słynnej "Psychozy" Alfreda Hitchcocka, Gus Van Sant znany wcześniej głównie z wyreżyserowania pseudofilozoficznej opowiastki "Buntownik z wyboru", postanowił zakpić sobie z wybitnego dreszczowca mistrza kina grozy i z jego ręki wyszedł film pod bardzo często używanym dziś szyldem "remake". Nie wiem, na co liczył ów reżyser, lecz jest to jeden z tych niewielu filmów, nad którymi można śmiało postawić krzyżyk, zanim w ogóle powstaną. W "Psycholu" nie zobaczymy nic nowego, gdyż jest on sekunda po sekundzie kopią starszego dzieła (podczas kręcenia zdjęć przyniesiono na plan oryginalną wersję, którą używano jako odniesienie), tyle że zrealizowaną w kolorze. Dodać należy - marną kopią. 
 
Po raz kolejny więc, jesteśmy świadkami kradzieży pieniędzy przez młodą kobietę Marion Crane, którą tym razem gra Anne Heche, która miała już pewne doświadczenie z gry w filmach grozy, po kreacji  w "Koszmarze minionego lata". O ile jednak tam zagrała tajemniczą kobietę i jej wygląd świetnie pasował do roli, jaką przyszło jej grać, o tyle tutaj nie można uniknąć porównania z o niebo lepiej wyglądającą Janet Leigh, która w "Psychozie" oprócz znakomitej urody pokazała także niebywały kunszt aktorski, obejmujący przede wszystkim scenę pod prysznicem. Swoją drogą ciekawe jak wypadłaby  Nicole Kidman, gdyby to ostatecznie jej zamiast Anne Heche przypadło zagrać rolę Marion Crane, a przecież była do tego przymierzana. Wracając do opisu fabuły: Crane po uporaniu się z natrętnym policjantem, zawita do znanego wszystkim motelu, gdzie wszyscy wiemy, co się wydarzy. Z legendą Anthony'ego Perkinsa, nad którego rolą w "Psychozie" można rozwodzić się godzinami (a wystarczy określić ją jednym słowem - geniusz), postanowił zmierzyć się Vince Vaughn, kompletnie nienadający się do tej roli. Wzorem reżysera, musiał chyba obejrzeć oryginał setki razy, gdyż niekiedy wręcz bezczelnie naśladuje Perkinsa, poza jedną sceną w samej końcówce, gdy spokojnie wchodzi do pokoju, w przeciwieństwie do tego pierwszego, którego ukazanie się wtedy jest jedną z najbardziej przerażających chwil w historii kina. Czołówkę uzupełnia Viggo Mortensen, grający narzeczonego głównej bohaterki, którego jako aktora bardzo cenię i szkoda, że po kreacjach w tak rewelacyjnych filmach jak "Życie Carlita", czy "Las namiętności" zdecydował się zagrać w tej produkcji. 
 
"Psychoza" pomimo upływu lat wciąż zadziwia dziś ilością grozy, jakiej doświadczymy podczas jej oglądania. Wpływ na to mają moim zdaniem trzy najważniejsze czynniki, czyli: aktorstwo, postać matki, która w pewnym momencie wzbudza tak silne emocje, że przychodzą nam na myśl najróżniejsze myśli dotyczące jej pochodzenia, włącznie z samą mocą piekielną i czarno-biały obraz, dzięki któremu aura tajemniczości jest jeszcze większa, a dzień nigdy nie nadchodzi. W "Psycholu" tego wszystkiego zabrakło - głównym celem nakręcenia remaku było ujrzenie tej historii w kolorze, aktorzy marnie naśladują starszych kolegów, a sam film nie wzbudza już tak silnych emocji, bo każdy wie, co się za chwilę wydarzy. Trzy najstraszniejsze sceny (prysznic, zabójstwo Arbogasta, końcówka) tutaj wzbudzają jedynie uśmiech politowania, a podczas przechadzania się kobiecej sylwetki w oknie, liczymy sekundy do wyjścia z domu Normana Batesa, by sprawdzić prawdopodobieństwo przedstawionej sytuacji, podczas gdy w oryginale siedzieliśmy jak na szpilkach z gęsią skórką na plecach i potem cieknącym z czoła. 
 
Remake można sobie spokojnie odpuścić. Dla tych, którzy widzieli arcydzieło Hitchcocka nie ma sensu tracić na niego czasu, a ci, którzy z jakichś powodów nie zapoznali się jeszcze z klasyką kina grozy, niech w żadnym wypadku nie sięgają najpierw po film Gusa Van Santa, bo potem zniknie cała przyjemność z oglądania "Psychozy". 
