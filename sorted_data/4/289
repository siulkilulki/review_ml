<reviewer_mark>
4
<review>
Słynny Boogeyman, potwór czający się w szafie lub pod łóżkiem, gdzie tylko czeka na okazję, by przestraszyć biedne dzieci. Postać tę dotąd kojarzyłem głównie z kreskówki o niezwykle silnych dziewczynkach "Atomówkach". Jak widać jest on jednak na tyle przerażający, że musiało znaleźć się dla niego miejsce w równie przerażającym filmie, którego sam już tytuł wywołuje ciarki na plecach. A przecież im dalej w szafę, tym coraz straszniej… 
 
Przekonał się o tym młody Tim, gdy pewnej nocy ofiarą mieszkańca szafy padł jego ojciec, chwilę wcześniej próbujący uświadomić chłopca, iż Boogeyman nie istnieje. Potwór, gdy tylko ujrzał, że nieproszony gość bez pukania zawitał w nieskromne progi, natychmiast skorzystał z okazji i złapał niczego nieświadomego mężczyznę, po którym pozostało jedynie wspomnienie. Teraz 23-letni już Tim, choć jest dorosły, niemalże sika w majtki na samą myśl o swym prześladowcy z dzieciństwa, stąd w jego mieszkaniu próżno ujrzeć wszelkie ciemne zakamarki, czy nie daj Boże szafy. Na tym wszystko mogłoby się zakończyć, lecz jestem w stanie skierować szczery uśmiech politowania w stronę tego, kto nie domyślił się, że nasz bohater raz jeszcze zawita do domu, gdzie spotkał go koszmar. Będzie to jedna noc, mająca charakter terapii. Jedna okropnie straszna noc.. 
 
Od razu należy jednak zaznaczyć, że podczas tej dramatycznej nocy nie dowiemy się nic więcej, niż wiedzieliśmy na początku. Jest więc Boogeyman i Boogeyman straszy. Nie ma to jak nutka tajemnicy i kilka (naście) pytań pozostawionych bez odpowiedzi… Wtedy jest jeszcze mroczniej i straszniej. Szczególnie działa to w przypadku "Boogeymana". Co chwila podskakując na fotelu, gdy Tima straszy nieżyjąca matka czy ptak rozbijający się o przednią szybę auta, z niecierpliwością czekamy tak naprawdę na główne straszydło wieczoru, które nie może pozostać w ukryciu, lub dać się złapać kamerzyście na kilka chwil, lecz musi zostać gwiazdą, dumnie pozując przed obiektywem i nie zważając na to, że z taką facjatą bliżej mu raczej do stworka Zgredka z "Harry'ego Pottera" (nieporównywalnie lepiej zrobiona komputerowo postać) niż Freddy'ego Kruegera. Szczególnie żal, jeśli pomyśleć, że przez pewien okres czasu ze względu na nieustanną akcję, film jest nawet całkiem niezły, pomimo średniego aktorstwa Barry'ego Watsona, który tak jak i cały film jest bardzo nierówny, zdecydowanie częściej jednak irytując swą wiecznie smutną i przestraszoną buźką. Zupełnie jakby przeraził go potwór z szafy… 
