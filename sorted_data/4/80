<reviewer_mark>
4
<review>
Po obrazie, któremu została przyznana tegoroczna statuetka Oscara za najlepszy film, można było spodziewać się wszystkiego. Ale nie tego… 
 
Historia opowiada losy brygady saperskiej stacjonującej w Iraku. Choć to film wojenny, akcja wlecze się niemiłosiernie, podczas gdy widz zmuszony jest wysłuchiwać głębokich przemyśleń głównych bohaterów. Jak to żartują z wielkiego niebezpieczeństwa, jak to tęsknią za rodziną, jak to nikt o nich nie będzie pamiętał poza rodzicami, kiedy zginą; jak to beznadziejny jest ich dowódca, który zamiast ich chronić, nieustannie naraża ich życie. Film nie dorównał nawet "Szyfrom wojny", w którym brak fabuły nadrabiano zdjęciami i całkiem niezłym montażem. 
 
Widać też duże podobieństwo do "Bitwy o Irak", w którym zdjęcia robione są z perspektywy żołnierzy uczestniczących w walkach. Tam przynajmniej widzieliśmy przyzwoitą grę aktorów m.in. Elliota Ruiza. W filmie "The Hurt Locker" nawet tak znany aktor jak Jeremy Reener nie pokazał nam nic specjalnego. 
 
Trudno powiedzieć, co Kathryn Bigelow i Mark Boal chcieli przekazać tym projektem. No, poza oczywistym, że "nasi biedni Amerykańscy chłopcy muszą walczyć w bardzo złej wojnie, a nawet jak przeżyją i wrócą, to są tak zniszczeni psychicznie, że nie są w stanie wybrać nawet płatków śniadaniowych i dlatego decydują się wrócić do Iraku". Rozumiem, że mieszkańcy USA nie chcą, aby ich wojska nadal brały udział w tej wojnie, ale bez przesady - nie trzeba od razu przyznawać takiemu filmowi Oscara w najważniejszej kategorii! 
 
Film nawet nie umywa się to takich gigantów jak "Byliśmy żołnierzami" (który to nie zdobył żadnego Oscara), "Łowcy Jeleni" czy nawet "Plutonu". 
 
Ostatnia deska ratunku dla filmu – muzyka – również zawiodła. W sumie to praktycznie jej nie ma. To pewnie dlatego, że twórcy nie chcieli zagłuszyć dialogów. 
 
