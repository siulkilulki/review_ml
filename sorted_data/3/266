<reviewer_mark>
3
<review>
Akcja "Mokrej roboty" rozgrywa się w Detroit, mieście dosłownie zbudowanym na bezprawiu i opartym o zorganizowaną przestępczość. Głównym bohaterem jest Sonny (Curtis '50 Cent' Jackson), który wraz z dwoma kumplami organizuje napad na konwojenta przewożącego diamenty diabelnie wysokiej wartości. Wszystko idzie zgodnie z planem, dopóki Vincent (Ryan Phillippe), przyjaciel Sonny`ego, nie wystawia swoich kolegów. Sonny jednak cudem przeżywa postrzał i postanawia się zemścić, pośrednio pomóc mu w tym może szef lokalnej mafii, Biggs (Bruce Willis)... 
 
Absolutne nieporozumienie. Oto, co przychodzi na myśl po kilku minutach. Co robią w tym filmiku osoby takie jak Bruce Willis czy Ryan Phillippe? Bruce to klasa sama w sobie i każdy jego występ podnosi rangę filmu, a Ryan to całkiem zdolny aktor drugiego sortu, natomiast obaj panowie sprawiają wrażenie, jakby odpuścili sobie ten obraz i nie próbują nawet wykrzesać ze swoich ról czegoś wartościowego. Aktorstwo w "Mokrej robocie" leży i kwiczy nie tylko dlatego - 50 Cent nie jest aktorem wybitnym, ani średnim czy choćby słabym. On w ogóle nie jest aktorem, ergo - nie powinien występować w filmie fabularnym. Tego, co próbuje robić przed kamerą nie da się nijak nazwać - zachowuje się, jak onieśmielony dzieciak, którego ktoś wpuścił po znajomości na plan filmowy i bezbrzeżnie cieszy go sam fakt, że na nim jest. Jego mina zbitego psiaka to jednak pewna odmiana, zrezygnował widać dla roli z wizerunku mega twardziela. To już coś.  
Gdyby przeprowadzić casting z prawdziwego zdarzenia, może mogłoby coś z tego materiału wyjść. Ale bądźmy szczerzy - oprócz kilku znanych nazwisk, zaangażowano kaskaderów i ludzi niemal z ulicy, dzięki czemu możemy podziwiać niespotykanie drętwe aktorstwo i kompletny brak wyczucia roli u większej części odtwórców. 
 
Scenariusz jest tak chaotyczny, że nie wiadomo, o co tu właściwie chodzi ani czego się spodziewać. Czy to film sensacyjny? Niby tak. Czy to film gangsterski? Na to wygląda. Kryminał, dramat, komedia? Momentami można odnieść wrażenie, że twórcy sami nie wiedzieli co chcą nakręcić. Wszystkiego tu po trochu ale brakuje tej mieszance wyrazistości, nerwu- to nie Guy Ritchie, który sypie grepsami w przerwie między umiejętnym gmatwaniem akcji a finezyjnym rozwiązywaniem wątków. Dobre ujęcia i znośne sceny przeplatane są słabizną i amatorszczyzną, przez co całość przykro się ogląda. "Mokrą robotę" zbudowano na schematach i kliszach kina gangsterskiego i noir a potem ubrano w klimat gangsta-rapowego klipu. Autorem skryptu a zarazem reżyserem jest były kaskader Mike Gunther i nie jest to jego debiut, chociaż na to wygląda. Curtis był producentem wykonawczym tego obrazu, zatem nasuwa się konkluzja, że to tylko przydługi, fabularyzowany teledysk, zrealizowany przez 50 Centa dla niego samego.  
 
Mimo wszystko daje się "Mokrą robotę" oglądać. Pytanie brzmi jednak: po co? Na rynku mamy wiele innych filmów o podobnej tematyce, a w porównaniu z tym dziełkiem - finezyjnych i wyrafinowanych ("Miasto złodziei"). "Setup" (tytuł oryginalny) to w wolnym tłumaczeniu "podpucha" - nie dajcie się więc zwieść nazwiskom na plakacie. Żenujący jest poziom niemal wszystkiego, co oferuje nam "Setup", a reżyseria woła o pomstę do nieba, wespół z grą aktorską odtwórcy głównej roli. "Mokra robota" to płytka laurka, którą 50 Cent sam dla siebie sklecił. Zostawmy go więc w spokoju, niech się nią do woli nacieszy.