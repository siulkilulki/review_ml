<reviewer_mark>
3
<review>
U Abla Ferrary wszystko po staremu. Seks jest brudny, tytułowe miasto – grzeszne, a dusze bohaterów – zbrukane i niegodne odkupienia. "Witamy w Nowym Jorku" –  inspirowaną autentycznymi wydarzeniami historię finansisty oskarżonego o gwałt na pokojówce – ogląda się niczym katalog artystycznych obsesji autora "Złego porucznika". O ile jednak kiedyś wywoływały one skrajne emocje oraz zdrowy ferment, dziś w najlepszym wypadku można je skwitować wzruszeniem ramion. 
 
     Gérard Depardieu     

Ferrara zaczynał  od produkcji klasy B, by dopiero w latach 90. zaistnieć na gruncie kina autorskiego. Do dziś lubi jednak karmić najniższe instynkty pod płaszczykiem tak zwanej zaangażowanej sztuki. Pierwszy akt nowego filmu trudno określić inaczej niż jako  pornos z Gerardem Depardieu obsługiwanym przez zastęp prostytutek. Choć grany przez gwiazdora bankier Devereaux przyleciał do Nowego Jorku w interesach, reżyser nie zaprząta sobie głowy szczegółami tej wizyty. Ferrary nie ciekawi również, w jaki sposób Francuz zarabia na życie w luksusowej bańce rozpusty. Jednocześnie nie jest jednak w stanie zajrzeć w głąb postaci i odpowiedzieć na pytanie, z kim właściwie mamy do czynienia? Co sprawiło, że Devereaux stał się zdeprawowanym satyrem? Ferrara sugeruje, co prawda, kolejne rozwiązania (traumatyczne doświadczenia z dzieciństwa,  nieudane małżeństwa, upojenie władzą, seksoholizm), ale nigdy nie pochyla się nad nimi na dłużej. Analizę zastępuje monotonną, jałową obserwacją i dziecięcymi konstatacjami o złych politykach i demoralizującym bogactwie.  
 
Dialogi o niczym, przeciągane do granic cierpliwości sceny (patrz: rewizja Devereaux w areszcie), bełkotliwe monologi do ściany, wreszcie długie statyczne ujęcia z bohaterem omiatającym pustym wzrokiem metropolię. Do tego interwały w postaci retrospekcji, w których Francuz z lepszym lub gorszym skutkiem uprawia erotyczne myślistwo. Wszystko w zgodzie ze złotą receptą Rogera Cormana, by co kwadrans umieszczać w filmie scenę seksu i tym samym podtrzymywać gasnące zainteresowanie widowni. Oto, jak Ferrara wyobraża sobie dojrzałe kino artystyczne. Kiepski scenariusz idzie, niestety, w parze z niechlujną reżyserią. Wystarczy wspomnieć momenty, w których Devereaux oraz jego żona (najlepsza z całej obsady Jacqueline Bisset) – oboje rodowici Francuzi – obrzucają się oskarżeniami raz po francusku, raz po angielsku. Wyraźnie jednak słychać, że dialogi w języku Szekspira brzmią nienaturalnie i sprawiają aktorom trudność. 
 
     Paul Hipp,  Lucy Campbell,  Caroline Huet,  Kathryn Lill,  Gérard Depardieu     

Skoro jesteśmy przy odtwórcach głównych ról, za skarby świata nie potrafię zrozumieć zachwytu recenzentów nad kreacją Depardieu. Odnoszę wrażenie, że poświęcenie i odwagę myli się tu z ekshibicjonizmem albo tanim ekscesem. Gwiazdor z ledwie maskowaną, perwersyjną wręcz uciechą obnosi się na ekranie ze swoim monstrualnie otyłym, zdeformowanym cielskiem. Sapie, charczy i imituje wielkie aktorstwo. A już zupełnie kuriozalny jest umieszczony przed filmem fragment konferencji prasowej z udziałem Depardieu. Aktor opowiada  dziennikarzom, że nie ufa politykom i tytułuje się zadeklarowanym anarchistą. Przypomnijcie sobie, jak całkiem niedawno afiszował się z przyjaźnią Władimira Putina i porównywał go do Jana Pawła II. Czujecie ten przykry zapach? Albo to cynizm, albo kabotyństwo. Witamy w show-biznesie.  