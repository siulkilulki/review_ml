<reviewer_mark>
5
<review>
Na obejrzenie filmu „Powiedz tak” zdecydowałam się pod wpływem impulsu. Miałam za sobą nudny dzień, a w perspektywie jeszcze nudniejszy wieczór. Nie bardzo wiedząc, co robić, wzięłam do rąk program telewizyjny. Po pobieżnym przejrzeniu ofert telewizyjnych stacji,  zdecydowałam się na komedię romantyczną „Powiedz tak” z uroczą Jennifer Lopez w roli głównej. Wiedziałam z góry, że nie należy spodziewać się żadnego tam arcydzieła, ale chciałam po prostu miło spędzić czas. No i... spędziłam. 
 
 
 Film opowiada historię Mary Fiore - specjalistki w urządzaniu wesel, niezwykle cenionej w swojej profesji. Klienci Mary są zawsze zadowoleni z jej usług, co napełnia kobietę dumą, a jej kieszeń pokaźną sumą pieniędzy. Sama Fiore, mimo sukcesów zawodowych, nie jest szczęśliwa. Choć organizowane przez nią uroczystości są ukoronowaniem miłości każdej pary, ona sama nie może znaleźć swojej drugiej połówki. W pewnym momencie los zdaje się, że los się do niej uśmiechnął, bo otrzymuje intratne zlecenie, a w dodatku poznaje sympatycznego doktora Stevena Jamesa, w którym od razu się zakochuje. Radość Mary pryska jednak w momencie, gdy dowiaduje, że Steve jest narzeczonym jej nowym klientki - obrzydliwie bogatej Penny Nicholson. Kobieta próbuje się pozbierać po tym nieprzyjemnym wydarzeniu i pod wpływem chwili decyduje się na ślub z kochającym ją do szaleństwa Włochu Massimo... 
 
 
 Wszyscy wiedzą, że komedia romantyczna to gatunek, którym krytycy i część widzów po prostu gardzi, uważając, że owe obrazy są zwyczajną stratą czasu. Na szczęście istnieją jednak osoby (nie ukrywajmy - chodzi tu głównie o kobiety), które lubią uronić łezkę lub dwie, oglądając z zapartym tchem losy filmowych bohaterów, by na końcu dowiedzieć się, że będą oni razem żyć długo i szczęśliwie. Tak samo jest w przypadku „Powiedz tak”. Głowni bohaterowie są piękni i wręcz doskonali, a szczególnie dobrze wypadają w porównaniu z innymi postaciami - Mary z Geri i Penny, a Steve z Massimo. Tego na ogół oczekujemy. Nie chcemy zawsze analizować działania bohaterów i roztrząsać ich życiowych problemów. Czasem potrzebujemy porządnej dawki słodyczy i naiwności, by podkoloryzować sobie naszą szarą rzeczywistość. Po wyczerpującym dniu musimy sobie zafundować rozpływającą się w ustach przyjemność w postaci ciasteczek i czekolady albo seans lekkiego filmu - tę role doskonale spełniają komedie romantyczne, niekiedy słodsze od tortu i pączków. Dodatkowym atutem tych filmów, w tym „Powiedz tak”, jest miła muzyka (Mervyn Warren i Sander Selover) i piękni aktorzy (Jennifer Lopez i Matthew McConaughey), co dodatkowo zachęca do obejrzenia. 
 
 
 „Powiedz tak” nie jest z pewnością propozycją dla wszystkich kinomanów - odradzam ten film wymagającym widzom, lubiących ambitne kino. Strzałem w dziesiątkę będzie on dla dziewczyn, które spędzają wieczór w babskim gronie albo potrzebują zwykłego pocieszenia i dawki optymizmu. Myślę, że chłopak, który chce się przypodobać wybranej dziewczynie, z pewnością zbliży się do ukochanej, proponując jej obejrzenie „Powiedz tak”. Albo osoby na diecie... Z pewnością lepiej zagłębić się na dwie godziny w świat komedii romantycznych, niż spałaszować eklerkę lub czekoladkę. 
