<reviewer_mark>
5
<review>
Zostałam kiedyś wbrew swoim chęciom zaciągnięta do kina na ten film, zamiast na "Omkarę", na którą miałam ochotę... Miał być ponoć śmieszny. Nie był, był słaby i nudny. Grał tam Salman, za którym szczerze nie przepadam, zwłaszcza w głównych rolach, oraz Shilpa Shetty, która nie dość, że mi się nie podoba wizualnie, to jeszcze aktorką jest marną... 
 
Młody mechanik samochodowy Ayaan (oczywiście Salman Khan), pochodzący z klasy średniej zakochuje się w pięknej modelce Ahanie (Shilpa Shetty), która pochodzi z bogatej, liberalnej rodziny z wyższych warstw społecznych. Podkrada jej pamiętnik, więc wie, jakie ona ma oczekiwania co do facetów i spełnia je. Po ślubie oboje odkrywają, że ich oczekiwania co do małżeństwa są zupełnie inne, a różnice kulturowe są nie do pogodzenia. A na dodatek ona odkrywa u niego swój pamiętniczek, obraża się, upija i publicznie obraża męża. Tak prowokuje, że dostaje po pysku i małżeństwo zaczyna się sypać... Gdy postanawiają się rozwieść, okazuje się, że Ahana jest w ciąży. Ona wcale nie chce urodzić tego dziecka, ale Ayaan go pragnie i wymusza w sądzie wyrok, na mocy którego ona ma mieszkać z nim do czasu porodu, potem sobie może iść precz... 
 
Film mnie zmęczył. Odczułam na własnym siedzeniu każdą minutę tego filmu i pamiętam, że tak często na zegarek to spoglądałam chyba tylko na "Quo vadis"... 
 
Salman grał beznadziejnie, Shilpa nie lepiej. On patrzył krowimi oczami najpierw miłośnie, potem z niechęcią właściwie nie zmieniając ich wyrazu, ona była tak sztuczna, że bardziej być nie mogła. On czarował widzów nagą klatą, ona sypiała w pełnym, nader obfitym makijażu. 
Do tego dochodzi jej wredna mamuśka, która ma nowoczesne poglądy na rodzinę, cały czas dąży do rozwodu córeczki z tym, jej zdaniem, nieodpowiednim facetem, a poza tym pali, pije, wyzywająco się ubiera i rządzi całym domem. Oraz ojciec - pantoflarz, który cały czas jej potakuje, a kiedy raz się mamuśce stawia, ta od razu rzuca swe nowoczesne psiapsiółki i złe nawyki i zmienia się radykalnie w kurę domową. Już nie pamiętam, czy jej dał w pysk, czy nie. Pamiętam tylko, że marzyłam, żeby się film wreszcie skończył... 
 
W tym filmie właściwie nic się nie działo i od początku do końca było wiadomo, co się za chwilę wydarzy. Ot, wielka miłość z przeszkodami i konflikt klas. A potem małżeńskie kłótnie, przeradzające się w problemy ogólnorodzinne. Żadnego zaskoczenia, żadnej niespodzianki, żadnych nieprzewidzianych zwrotów akcji, nawet końcówka równie przewidywalna... 
 
Piosenki były słabiutkie (pominąwszy jakąś taką pijaną na przyjęciu), tańce mniej lub bardziej roznegliżowanego Salmana o wciąż jednakowym wyrazie twarzy nie zapadły mi w pamięć... Czyli krótko mówiąc: nuda potworna i ogólnie szkoda czasu...