<reviewer_mark>
5
<review>
Shii LaBeoufa prób zerwania z wizerunkiem hollywoodzkiego złotego chłopca ciąg dalszy. Po pierwszych krokach w nieznane (występ w "Gangsterze" i kontrowersyjnym teledysku Sigur Ros), a przed premierą "Nimfomanki" Von Triera, aktor staje tu w rozkroku między swoimi dwoma ekranowymi wcieleniami. "The Necessary Death of Charlie Countryman",  opowiadając historię o urastającym do rangi sytuacji niepozornym  bohaterze, dokumentuje przy okazji proces przepoczwarzania się  gwiazdora. 
 
Charlie (LaBeouf)  to neurotyczny młodzieniec nadużywający tabletek na uspokojenie.  Romantyk i maminsynek pozostaje posłuszny swojej rodzicielce nawet po  jej śmierci. Gdy chłopakowi objawia się jej duch i każe mu jechać do  Bukaresztu, ten czym prędzej wsiada w samolot. Tam czeka go spotkanie z  piękną wiolonczelistką (Evan Rachel Wood), uwikłaną w krwawą rozgrywkę między dwoma gangsterami (Mads Mikkelsen i Til Schweiger). 
 
Zakręcony młodzian wrzucony w aferę ponad jego siły to typ postaci, z jakim zazwyczaj kojarzymy LaBeoufa. Modelowym przykładem jest żywcem wyjęty z Kina Nowej Przygody Sam Witwicky z serii "Transformers":  panikujący, ale ostatecznie stający na wysokości zadania. Charlie  również dokonuje czynów, o jakie sam by się nie podejrzewał. Już  pierwsza scena filmu zdradza jednak, że jego wysiłki pójdą na marne. Tytuł zawiera w końcu spoiler. 
 
Otwierające ujęcie skupia się na pobitej i zakrwawionej twarzy bohatera. Pamiętający "Gangstera"  widzowie niewątpliwie dostrzegą prawidłowość strategii aktorskiego  rozwoju LaBeoufa. Pierwsza zasada: daj się brutalnie pobić, najlepiej  wielokrotnie (jest jeszcze druga strategia: rozbierz się do naga). Żeby  było ciekawiej, Shia to nie jedyny aktor walczący w filmie Fredrika Bonda z hollywoodzką szufladką. W transgresję idzie tu też Rupert Grint (czyli Ron z "Harry’ego Pottera"): a to podrzuci komuś ecstasy do piwa, a to przedawkuje viagrę, a to odwiedzi klub ze striptizem. 
 
Te  aktorskie metamorfozy dobrze współgrają z barokową tonacją filmu. Bond  nieustannie lawiruje między hollywoodzką sztampą a arthouse'owym  zadęciem. Raz jest ironiczny i wprowadza dystansującą narrację (głos Johna Hurta),  innym razem uderza w tony melodramatyczne. Od wyśmiewania błyskawicznie  przeskakuje do wzruszania, ale nie potrafi uwiarygodnić tej szarpaniny.  Nie wytrzymuje narzuconego sobie zawrotnego tempa i w rezultacie  przelewa tylko z pustego w próżne.   
 
A mimo to ogląda się to całkiem dobrze – właśnie dzięki energii i zaangażowaniu, którymi emanuje LaBeouf.  Tylko że to akurat fundamenty jego starego emploi, które, jak widać,  sprawdzają się w różnych konwencjach. Czyżby nowy Shia był po prostu  starym Shią wpisanym w inny kontekst? 