<reviewer_mark>
5
<review>
Troma Entertainment jest studiem odpowiedzialnym za szereg produkcji klasy Z, ich ogólna średnia prawdopodobnie nie przekroczyłaby 5 na filmwebowej skali. Niemniej jest to także studio niezwykle ważne dla amerykańskiego kina, ponieważ właśnie dzięki niemu debiutował szereg postaci cieszących się obecnie powszechnym uznaniem. W "Chopper Chicks in Zombietown" można zobaczyć młodego Billy'ego Boba Thorntona, w "Def by Temptation" Samuela L. Jacksona, z kolei J.J. Abrams popełnił dzięki Tromie jedyną w swoim dorobku ścieżkę dźwiękową (do filmu "Nightbeast"), a Oliver Stone zaczynał jako drugi reżyser i aktor w "The Battle of Love's Return". Obsada "Scream, Baby, Scream" nie miała tyle szczęścia (większość nie zagrała już w żadnym innym filmie), niemniej przewaga negatywnych recenzji, choć autorstwa bardzo wąskiego grona osób (nawet na Filmwebie zaledwie dwa osoby oceniły film, w tym ja), jest nieco na wyrost. 
 
 Joseph Adler, reżyser "Scream, Baby, Scream", najwyraźniej nie potrafił ustalić, jaki chce nakręcić film. Wszelkie deklaracje marketingowe reklamują horror, ale ostateczny rezultat przypomina bardziej film obyczajowy z dreszczem w tle (na zasadzie, która czyni "The Walking Dead" wyjątkową produkcją). Niestety właśnie to, czym próbuje się widza przestraszyć, jest pod każdym względem katastrofą. Zabójcy z wyszczerzonymi zębami i fatalną charakteryzacją, całkowicie nie trzymająca w napięciu intryga (nieco zbliżona do fabuły "Hostel") i aktorstwo tak marne, że nawet Ben Affleck jako Daredevil staje się przekonujący. 
 
 Po co w takim razie w ogóle marnować czas? Dla mnie znakomite jest poruszenie tematu kondycja sztuki i artysty w Ameryce w 1969 roku, który okazuje się na tyle ponadczasowy, że idealnie przystaje do współczesnych realiów polskich. Pojawia się w filmie postać doświadczonego twórcy, który jest przekonany o posiadaniu tajemnicy generowania dzieł idealnych, a przez to czuje się zobowiązany do bycia opryskliwym chamem w stosunku do malarzy o niższym statusie w branży. Z miejsca przypomniała mi się sytuacja podczas wernisażu przeokropnych abstrakcyjnych pejzaży, na którą zostałem wysłany w ramach dziennikarskiej pracy. Usłyszałem tam laudację pod adresem Jacques'a Derridy i jego "Prawdy o malarstwie" oraz stwierdzenie, że "każdy z nas doskonale zna tę pozycję". Jakże smutna musi być sztuka, która wymaga pozycji obowiązkowych! To tak, jakby krytyczne wypowiedzenie się na temat jakiegokolwiek filmu wymagało obejrzenia "Obywatela Kane'a", "Ojca chrzestnego" i całej tej czołówki wszelakich rankingów. Moim zdaniem takiej potrzeby nie ma, jeżeli ktoś jest specem od np. kina japońskiego, a nie widział "Przeminęło z wiatrem", to dyskredytowania jego wrażliwości i refleksji jest wyrazem ciasnoty umysłowej. 
 
 Zabawnie wypada próba przedstawienia efektów zażycia kwasa. Wiszenie na klatce w zoo, unoszenie nóg na motorze, tańczenie, banały, banały, banały... Jeżeli Adler nie dotarł do dobrego towaru, to mógł przynajmniej zaznajomić się z "The Trip" stworzonym przez ekscentryczny tercet Corman, Nicholson, Fonda. Na uwagę zasługuje natomiast muzyka - dziwaczny free jazz, często zdecydowanie zbyt głośny, okazjonalnie wpadający w schematy. Są momenty, gdy nie można go znieść, kiedy indziej z przyjemnością odsłuchałoby się całej płyty z podobnymi eksperymentami spod znaku Petera Brötzmanna. 
 
 W ostatecznym rozrachunku "Scream, Baby, Scream" nie zasługuje na mniej lub więcej niż 5/10, ale z zaznaczeniem, że warto po mało znaną produkcję Tromy sięgnąć i oddać jej osiemdziesiąt minut życia. 
