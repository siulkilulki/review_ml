<reviewer_mark>
5
<review>
Jeden z moich ulubionych facebookowych "śmietników" – "Dangerous Minds" – donosił niedawno o rosyjskiej artystce, która namalowała portret Władimira Putina za pomocą własnej piersi. Te ekscentryzmy z kraju, gdzie modernizacja przybiera często bardzo wybujałe, prowokacyjne kształty, już nas tu, za miedzą, nie dziwią. Ale w samej Rosji – czego poniekąd nowe dzieło Aleksieja Germana Jr. jest symptomem – sztukę nowoczesną, galopujący konsumpcjonizm i polityczny sprzeciw spaja wspólny mianownik: piętno "moralnej zgnilizny".  
 
     Merab Ninidze    
Film "Pod elektrycznymi chmurami" opowiada o stanie rosyjskiej duszy, a jednocześnie jest w nią głęboko zapatrzony. To rodzaj popularnego w kinematografii naszych sąsiadów nostalgicznego snuja – awangardowego w formie, konserwatywnego w przesłaniu, czerpiącego na równi z dziedzictwa radzieckich klasyków – Eisensteina i Tarkowskiego – i surrealizmu Roya Anderssona. Reżyser postawił przed sobą bardzo ambitne zadanie – za pomocą filmowych środków odnaleźć (czy może raczej – wykreować) obraz właściwy Rosji współczesnej, zawieszonej między przeszłością, przyszłością a teraźniejszością, spoglądającej z rozrzewnieniem na dawną wielkość, a przy tym łaknącej nowoczesności. Ta nowoczesność, podobnie jak w Polsce lat 90., przybiera tutaj formę ostentacyjnej konsumpcji i kopiowania zachodnich wzorców, które German bezlitośnie piętnuje jako postawę "karłów". Mam jednak wrażenie, że stawiana ze śmiertelną powagą diagnoza o indolencji Rosji uśmierca przy okazji jakikolwiek dystans do paradoksów modernizacji – do jednego wora z dziką prywatyzacją i chaosem przestrzennym mogą bez trudu trafić zjawiska zupełnie nieszkodliwe, jak choćby twarz Putina nakreślona (sztucznym?) biustem. To z kolei rodzi pytanie, czy German nie kieruje się taką samą megalomanią i resentymentem, co krytykowani przez niego "nowi Ruscy". 
 
Jeśli jednak treść grzęźnie na mieliznach narodowej nostalgii, to forma odzyskuje film dla przyjemności widza. Pomysł "Pod elektrycznymi..." narodził się podobno jako założenie czysto plastyczne, z potrzeby opowiadania za pomocą środków wizualnych, zgodnie z zasadą "impresja ważniejsza od realizmu". I rzeczywiście, każda scena zyskuje tutaj, dzięki niezwykłym rozwiązaniom scenograficznym, własną wartość estetyczną. Wyobrażona Rosja A.D. 2017, do której German nas przenosi, to przestrzeń jednocześnie niedokończona i na granicy destrukcji. Postaci snują się między słupami nigdy niewybudowanych estakad, przemierzają szklane centra handlowe, ścierniska rozkopane przez buldożery, dziwne konstrukcje sklecone z ruin sowieckich pomników. Przyszłość – rozumiana jako skok cywilizacyjny – nigdy się tutaj nie wydarzyła, a przeszłość pozostaje płynna – historię nieustannie pisze się na nowo, a jej symbole wyrzuca na śmietnik albo komercjalizuje. W tej ponurej rzeczywistości German umieszcza akcję siedmiu nowel luźno połączonych motywami migracji, powrotu i wspominania. Już pierwsza część jest dla całości mocno emblematyczna. Imigrant z Kirgistanu przekracza granicę i niemal od razu, w apokaliptycznej scenografii nadmorskiego kurortu, staje się świadkiem upadku cywilizacyjnego – ruiny wokół budzą w nim strach – i moralnego – na plaży obserwuje brutalne morderstwo kobiety. To kraina Mordoru, chaos zszyty z tkanki carskiej, sowieckiej, postsowieckiej, jelcynowskiej, putinowskiej i bóg wie jakiej jeszcze.    
 
        
Kolejne epizody tylko potwierdzają tę pesymistyczną diagnozę – język popkultury miesza się z językiem sztuki nowoczesnej, wynoszeni na piedestał nuworysze tracą swoje majątki, globalizacja i postmodernizm funkcjonują jako obelgi na równi z Coca-Colą i cyberpunkiem. Pod tą ropiejącą naroślą ginie rosyjska sztuka, nauka, historia – jak mówi jeden z bohaterów filmu, "był cały świat, a teraz nie ma nic". Jakby German przez ciągłe powtarzanie podobnych myśli i wątków pielęgnował tę frustrację, żal za utraconą potęgą i samowystarczalnością, rezygnując z prób jej przepracowania. Kiedy wreszcie decyduje się na dystans i ironię, jego głos brzmi słabo, trąci banałem, jak w historii o akademiku, który gardzi współczesną kulturą, a jednocześnie ciuła pieniądze na komputer z ekranem 3D. Całkiem możliwe, że German krytykuje obie postawy – podszytą kompleksami antynowoczesność i megalomanię z jednej, a nadmierną wiarę w postęp z drugiej strony – obarczając je winą za polityczny i kulturowy impas, w którym Rosja tkwi od ponad dwóch dekad. Bardziej prawdopodobne wydaje mi się jednak, że reżyser tęskni za Rosją "prawdziwą" – tą zamkniętą w muzeach i powieściach Dostojewskiego  – a jego film – jak pisał Tadeusz Sobolewski w relacji z Berlinale, gdzie "Pod elektrycznymi..." otrzymało Srebrnego Niedźwiedzia za zdjęcia – to rodzaj chocholego tańca, tyleż efektownego, co pozbawionego realnej mocy. Przestrzeń niedopowiedzeń German łatwo wypełnia nostalgią i lękiem, bo po prostu nie widzi żadnej alternatywy. Takie rosyjskie "czarne chmury" znamy niestety aż nazbyt dobrze.    