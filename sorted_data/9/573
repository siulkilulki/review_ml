<reviewer_mark>
9
<review>
O niesamowitej wręcz ponadczasowości filmów Disneya niech świadczy chociażby fakt, że filmy nakręcone na początku lat pięćdziesiątych (i jeszcze wcześniej) są dla wielu ludzi urodzonych w latach siedemdziesiątych i osiemdziesiątych filmami dzieciństwa - symbolami idyllicznego okresu w naszym życiu, gdy wszystko było piękne, baśnie i kreskówki przemawiające do wrażliwości małego dziecka, zaś cały ten świat wcale nie taki skomplikowany, jak wydawało się naszym rodzicom. Jednym z takich klasyków wytwórni Walta Disneya jest "Kopciuszek" Hamiltona Luske i Wilfreda Jacksona z 1950 roku. 
 
Fabuła baśni Perraulta i adaptacji Disneya jest wszystkim doskonale znana, więc nie będę jej streszczać. Warto natomiast zwrócić uwagę na to, że na głównych bohaterów historii wyrastają nie Kopciuszek i czarujący książę (ani razu nie pojawia się w filmie jego imię, podobnie jak w przypadku książąt z "Królewny Śnieżki i siedmiu krasnoludków" i "Pięknej i Bestii"), w którym się zakochuje, lecz... zwierzęta. Zwierząt ci w filmie dostatek: myszy (prym wiodą wśród nich przesympatyczni Jacques i Gus), podwórkowe ptaszęta (wyglądające jak niebieskie wróbelki w chusteczkach na główkach- czyżby efekt nadmiernego używania LSD?), pies Patu, dobry koń i niesamowicie wprost wykreowany zwierzęcy czarny charakter - prawdziwie wredny kot o znaczącym imieniu Lucyfer. To właśnie zwierzęta napędzają tutaj akcje - myszy i ptaszki szyją suknię dla Kopciuszka, Jacques i Gus uwalniają dziewczynę z pokoju podczas wizyty szambelana, to właśnie Lucyfer przysparza bohaterce najwięcej kłopotów. 
 
Wśród ludzi najbardziej dopracowanymi postaciami są bohaterowie drugoplanowi - macocha (silna i inteligentna kobieta w typie Mirandy z "Diabeł ubiera się u Prady"), złe siostry - Anastazja i Żaneta (groteskowe twory o wielkich stopach parodiujące dziewuchy płytkie i pozbawione pionu moralnego), niesłychanie ciekawa wróżka - matka chrzestna, stary król (przesympatyczny staruszek, do którego kreacji nawiązano czterdzieści lat później, tworząc sułtana w "Alladynie") i niesamowicie zabawny szambelan. Kopciuszek i jej ukochany wypadają w porównaniu z całą tą galerią blado - Kopciuszek ma jedynie pracować, pomagać innym i marzyć o lepszym jutrze, zaś książę nudzić się dotychczas poznawanymi pannami i momentalnie zakochać się w tytułowej bohaterce. 
 
Na szczególną uwagę zasługuje warstwa muzyczna filmu, wraz z przebojową, nominowaną do Oscara piosenką wróżki "Bibbidy-Bobbidi-Boo" (ostatnio sparodiowaną w "Shreku 2") na czele. Piosenki wpadają w ucho, są niezwykle dobrze skomponowane i pasują do baśniowego, magicznego klimaty filmu. 
 
"Kopciuszek" Walta Disneya jest jednym z tych filmów, które mimo upływu czasu się nie starzeją. Obecnie, w epoce szybkiego tempa i braku czasu dla najbliższych warto zatrzymać się na chwilę i obejrzeć z bliskimi tę piękną opowieść o marzeniach, przyjaźni i odmianie losu.