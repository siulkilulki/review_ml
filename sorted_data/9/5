<reviewer_mark>
9
<review>
"Skazani na Shawshank" zaczynają się w momencie, gdy główny bohater - Andy Dufresne, młody bankier, zostaje skazany na podwójne dożywocie za zabicie żony i jej kochanka, w tytułowym więzieniu Shawshank. Już pierwsze chwile pobytu w Shawshank okazują się ciężkie. Naczelnik i strażnicy więzienni są nastawieni na bicie i kary w postaci siedzenia w zamkniętym pomieszczeniu. Inni więźniowie także nie ułatwiają życia nowym. Mimo to Andy odnajduje się w więziennym życiu - dzięki umiejętnościom nabytym przed skazaniem, pomaga kolegom, strażnikom, naczelnikowi, a nawet organizuje pieniądze na bibliotekę. Zaczyna dostawać coraz lepsze role w więzieniu - najpierw pracuje w pralni, potem pomaga bibliotekarzowi Brooksowi, w końcu zaczyna pracę w biurze u samego naczelnika. Jednak nikt nie wie, jaki ma plan ucieczki. 
 
Najciekawszą rolą w filmie jest zdecydowanie Red, kumpel Andy'ego, grany przez Morgana Freemana. Red jest starym i dobrze znanym więźniem w Shawshank. Gdy ktoś chce zdobyć jakiś towar, w postaci papierosów czy zwykłych przedmiotów, zwraca się właśnie do niego. Ma w więzieniu swój autorytet. Jak sam siebie nazywa, jest "jedynym winnym w Shawshank", ale i jednym z niewielu, którzy marzą o wolności i dążą do jej uzyskania. Widzi zapał Andy'ego, pomaga mu i w końcu staje się jego najlepszym przyjacielem. Freeman wydaje się niemal stworzony do tej roli, doskonale wkomponowuje się w bycie "człowiekiem, który w więzieniu wszystko załatwi", ale nie poradzi sobie na wolności. Od początku widz lubi Reda i życzy mu jak najlepiej. 
 
Warto zwrócić uwagę na mnogość wątków w filmie. Akcja nie skupia się na jednym działaniu, np. planie ucieczki, a na wielu, które złączone w całość doskonale oddają więzienną rutynę oraz myśli więźniów - ich marzenia, smutki i wątłą nadzieję na wolność. Wątki nie są jednak pomieszane bez składu i ładu - opowiadają historię pobytu Andy'ego w Shawshank. 
 
Cały film trzyma widza w napięciu i pasjonuje. Wszystkie wyżej wymienione cechy oraz dobre zdjęcia i trafna muzyka (nie odgrywa ona w filmie większej roli, ale buduje napięcie i w połączeniu z więziennymi odgłosami, takimi jak dźwięk zamykanej celi, tworzy dobry background) dają nam doskonały film. Jednak do "arcy" trochę mi zabrakło. 
 
Ty też jesteś skazany na Shawshank. To obowiązkowa pozycja dla każdego kinomana.