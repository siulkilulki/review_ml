<reviewer_mark>
9
<review>
Kolejna hollywoodzka historyjka oparta na faktach, ze śmiertelną chorobą w tle, wychudzoną gwiazdką romantycznych komedyjek w roli głównej i partnerującym jej, delikatnym niczym kwiat lotosu o hipnotyzujących oczach, wokalistą 30 seconds to mars w roli transwestyty. Na pierwszy rzut oka "Dallas Buyers Club" zapowiadał się właśnie tak. Tymczasem obejrzałam film Jeana Marca Vallée już dwa razy i nie, nie jestem masochistką. 
 
Ron Woodroof to typowy twardziel, miłośnik jazdy bez trzymanki (dosłownie), który w życiu nie żałuje sobie n i c z e g o. Na wieść o tym, że jest nosicielem wirusa HIV, ziemia usuwa mu się spod stóp. Jednak jak przystało na twardziela (teksańskiego w dodatku), Ron nie poddaje się. Postanawia zawalczyć o swoje życie, ratując przy okazji tysiące innych istnień. W końcu nie ma nic do stracenia. 
 
                                             Matthew McConaughey   Focus Features   
 
Jean-Marc Vallée z niesamowitą swobodą odwzorowuje klimat tamtych czasów, ukazując jednocześnie poziom świadomości społeczeństwa w latach 80., jeśli chodzi o choroby takie jak HIV, a także skorumpowaną do granic możliwości rzeczywistość. Dzięki umiejętnie napisanym dialogom, z nutą niewymuszonego humoru, w filmie nie ma tak zwanych dłużyzn. Nie ma tu co najważniejsze również mowy o patosie, w który łatwo popaść przy kręceniu tego typu filmów. Można powiedzieć, że kanadyjski reżyser zachował idealne proporcje. 
 
Ron z konserwatysty i homofoba przechodzi przemianę w społecznika, który zaczyna dostrzegać znacznie więcej niż czubek własnego nosa. Wchodząc w spółkę z nonszalanckim, zalotnym transwestytą, łamie chyba wszystkie swoje dotychczasowe zasady, ale z czasem przestaje to dla niego mieć jakiekolwiek znaczenie. Liczy się tylko tu i teraz. 
                                           Matthew McConaughey,  Jared Leto   Focus Features   

Duet Mcconaughey-Leto jest czymś niesamowitym. Wyjątkowo trudna, słodko-gorzka relacja pomiędzy ludźmi z dwóch zupełnie innych światów, których łączy rozpaczliwa walka o każdy kolejny dzień życia, chwyta za serce. Szczególnie pod koniec. Obaj aktorzy dają z siebie wszystko i nie mówię tu tylko o wychudzonych sylwetkach, ale o całym wachlarzu emocji, niezwykłej energii i psychologii postaci. Podsumowując, Oscary w pełni zasłużone. Jedyna rzecz, którą mogłabym zarzucić reżyserowi to obsadzenie w roli lekarki sztucznej i niemalże bezbarwnej Jennifer Garner, no ale... Nie można przecież mieć wszystkiego. Przymykam więc oko i polecam. 
 
