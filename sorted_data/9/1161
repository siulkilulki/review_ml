<reviewer_mark>
9
<review>
"Wróg publiczny nr 1" jest obok "Małego Cezara" uznawany za pierwowzór kina gangsterskiego, które narodziło się w latach 30 XX w i szybko zaczęło zyskiwać olbrzymią popularność.  
 
 Głównymi bohaterami są Tom (świetna rola Jamesa Cagney'a) oraz jego przyjaciel Matt (Edward Woods). Poznajemy ich w roku 1909 kiedy już jako dzieci nie stronią od cwaniactwa i chęci łatwego zarobku. Z biegiem lat nabierają doświadczenia i stawiają pierwsze kroki w przestępczym półświatku. Na początku lat 20, gdy wybucha prohibicja zaczynają w niej widzieć możliwość szybkiego wzbogacenia się, w czym pomaga im dowodzący grupką mafiosów Paddy (Robert Emmett O'Connor). Kiedy poznają wpływowego Nailsa Nathana (Leslie Fenton) mimo sprzeciwu brata Toma, Mika (Donald Cook), zaczynają szybko wspinać się na coraz wyższe szczeble nielegalnych interesów, co prowadzi do tragicznego finału...  
 
"Wróg publiczny nr 1" ukazuję nam bezwzględną rzeczywistość w jakiej przyszło żyć obywatelom Stanów Zjednoczonych w czasach nielegalnej alkoholowej prosperity. Oglądamy świat w którym uczciwość nie zawsze równa się dostatniemu życiu. Świat pełen znaków zapytania, coraz bardziej kuszący swą niemoralnością. 
 
Obraz Williama A. Wellmana pokazuje nam, że źródłem wszelakich dewiacji może stać się najbliższe otoczenie każdego z nas. Reżyser zabiera nas w podróż do mrocznych zakamarków ludzkiej duszy, pokazuje człowieka jako istotę ze swej natury chciwą, brutalną i egoistyczną. I na dodatek nie odbiega w tym zbyt daleko od prawdy. 
 
 
Wielką zaletą filmu jest obecność na ekranie Jamesa Cagney'a, jednego z najpopularniejszych aktorów dziewiczej ery kina. Jego chryzma i mimika całkowicie absorbują uwagę widza. Jest on obok Humphreya Bogarta najwybitniejszym przedstawicielem przedwojennego kina amerykańskiego. Jego talent nie uszedł uwadze jury Akademii Sztuki i Wiedzy Filmowej – został on nagrodzony Oscarem w roku 1943, za najlepszą role pierwszoplanową w filmie „Yankee Doodle Dandy”.  
 
 
Momentami zaskakujący "Wróg publiczny nr 1” jest pozycją obowiązkową dla każdego hobbysty kinematografii. Szczególnie dla osób uwielbiających kino czarno-białe, emanujące elegancją i smakiem. Warto zobaczyć jak wyglądały narodziny kina gangsterskiego, które bardzo szybko zyskało sobie rzesze fanów na całym świecie. Gorąco polecam. 
   
