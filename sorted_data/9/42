<reviewer_mark>
9
<review>
Mogę podać tylko kilka nazwisk reżyserów, których uważam za naprawdę wielkich twórców filmowych. Bez wątpienia jednym z nich jest Martin Scorsese, należący do ścisłej czołówki moich ulubionych ludzi w tym zawodzie. Nawet po rozczarowującym i nudnym "Aviatorze" umiał się odbić i stworzyć jeden ze swoich najlepszych filmów w karierze, czyli nieprzewidywalną "Infiltrację" nagrodzoną w 2007 roku aż 4 Oscarami, w tym dla najlepszego obrazu roku. Jego najnowszego projektu: "Wyspy tajemnic" po prostu nie mogłem przegapić. 
   
Uważam, że podstawą dobrego filmu jest historia, jaką on opowiada. Najnowsze dzieło z Leonardo DiCaprio w roli głównej było stworzone na podstawie bestsellera, więc od początku można było się spodziewać czegoś niesamowitego. Tym bardziej, iż jest to kryminał z domieszką thrillera, z wielką tajemnicą w tle, a ja lubię takie zabiegi mieszania gatunków. Słyszałem głosy, że "Wyspa tajemnic" jest przewidywalna, ale dla mnie posiada ona jedno z najbardziej szokujących zakończeń w dziejach kina (obok "Podejrzanych" i "Siedem"). Nie spodziewałem się takiego finału, ale najlepsze w nim było to, że tak bardzo dawał on do myślenia na temat tego, co się działo w czasie całego filmu na tytułowej wyspie. Mógłbym sypać komplementami, dla tak zdumiewającego zakończenia całymi godzinami, ale nawet bez niego film byłby świetny. Genialna reżyseria, świetne zdjęcia, scenariusz, aktorstwo, klimat lat pięćdziesiątych, rewelacyjna muzyka trzymająca widza cały czas w napięciu, montaż i chociażby scenografia sprawiały, że nie chciałem odwracać wzroku od ekranu choćby na chwilę (krew i styl retrospekcji bohatera przypominały mi trochę "Lśnienie" Stanleya Kubricka). Ale największym plusem kolejnej perełki Scorsese jest jego kompan Leonardo DiCaprio. Odegrał bowiem z całą pewnością jedną ze swoich najlepszych ról, która na długa zapadnie mi w pamięci (szczególnie końcowa scena z retrospekcją). 
   
Mimo pozytywnych recenzji, bardzo dobrej opinii widzów i moich wygórowanych oczekiwań, "Wyspa tajemnic" absolutnie nie zawiodła i przeszła moje wszelkie przewidywania. Jest to jeden z najlepszych filmów bieżącego roku i myślę, że trudno będzie go pobić innym produkcją (póki co udało się tylko "Incepcji" Chrisa Nolana). Nie czytałem książki na podstawie, której powstał najnowszy obraz ciągle trzymającego formę Martina Scorsese, ale musi być niesamowita, bo adaptacja taka właśnie jest. Zaryzykuje ze stwierdzeniem, że chyba od dwóch lat nie oglądałem tak dobrego filmu. Kto jeszcze nie widział, ten musi zobaczyć. 
