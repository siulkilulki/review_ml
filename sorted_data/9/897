<reviewer_mark>
9
<review>
Film "Żona dla zuchwałych" po raz pierwszy oglądałam podczas II edycji Biletu do Bollywood. Wtedy zbytnio mnie nie zauroczył. No ale to był mój początek przygody z Bollywoodem. Trzy lata temu wydawał mi się stary, piosenki też brzmiały inaczej niż w najnowszych megaprodukcjach typu "Czasem słońce, czasem deszcz" czy "Gdyby jutra nie było". W końcu jest on z 1995 roku. Akcja toczy się w Indiach, wśród pięknej przyrody tego kraju. Jednym zdaniem jest to typowy film indyjski, odbiegający nieco od już wspomnianych przeze mnie tytułów. 
  
 
Główny bohater, Raj Malhotra (Shahrukh Khan) to lekkoduch i żartowniś. Postanawia wyjechać w podróż po miastach Europy, organizowaną przez linie kolejowe. Tak poznaje Simran (Kajol). Dziewczyna marzy o wielkiej miłości, ale spada na ziemię, gdy zostaje zaaranżowane małżeństwo z synem przyjaciela rodziny. Wtedy błaga ojca o ostatnie chwile wolności. Początkowa nienawiść Simran w stosunku do chłopaka, który cały czas jej dokucza, zmienia się w miłość. Jednak po zakończeniu podróży musi wrócić i wyjechać do Indii na swój ślub. Raj, który o niczym nie wie, musi odszukać dziewczynę i przekonać do siebie jej ojca - tradycjonalistę, któremu wcześniej solidnie się naraził... 
  
 
Shahrukh Khan oraz Kajol to najbardziej znana para bollywoodzka obecnych czasów. Razem stworzyli niezapomniane kreacje w takich filmach, jak wspomniany już "Czasem słońce, czasem deszcz", a także "Coś się dzieje" czy "Gra miłosna". Każdy film z ich udziałem odniósł ogromny sukces, zarówno w rodzimych Indiach, jak i za granicami kraju. Również w Polsce te tytuły są bardzo dobrze znane i chętnie oglądane wśród fanów indyjskich produkcji. Widać w nich, że między aktorami jest magia, jakby byli stworzeni do grania ze sobą. Kiedy mają przedstawić zakochaną w sobie parę, od razu widać między nimi uczucia. Dlatego też zostali nagrodzeni wieloma nagrodami. 
  
 
Sam film "Żona dla zuchwałych" zdobył wiele nagród filmowych. Był najdłużej wyświetlaną produkcją w kinach indyjskich. Przez dziesięć lat nieprzerwanie ludzie biegli do kin tłumami, aby zobaczyć aktorów, których wielbią, w tym właśnie filmie. Dla reżysera, Aditya Chopra, syna jednego z największych twórców filmowych, stworzenie tego filmu było na pewno życiowym sukcesem. Poza tym wyreżyserował również inne , które odniosły sukces, ale żaden nie był już tak wielkim hitem. 
  
 
W filmie, jako kolega głównego bohatera, pojawił się także Karan Johar, który stworzył takie megaprodukcje, jak "Gdyby jutra nie było", "Nigdy nie mów żegnaj" czy "Czasem słońce, czasem deszcz". Jego kariera jako reżysera i scenarzysty zaczęła się parę lat po zagraniu w "Żonie dla zuchwałych". 
  
 
Piosenki całkowicie dodają uroku temu filmowi, choć początkowo brzmiały zupełnie inaczej. Idealnie do niego pasują. Piosenka "Tujhe dekha", która jest tą główną bardzo mnie wzrusza. Za każdym razem, kiedy usłyszę jej pierwsze takty, myślę o losie głównych bohaterów. Fakt, że jest we mnie trochę z romantyczki i niejednokrotnie przydały mi się chusteczki na filmach. Jednak ten film ma w sobie swoisty urok, który wzruszy każdego, kto nie ma serca z kamienia. 
  
 
W przeciągu tych trzech lat od kiedy pierwszy raz zobaczyłam "Żonę dla zuchwałych", widziałam go jeszcze z pięć razy. Za każdym razem wywołuje u mnie te same emocje. Za każdym razem podoba mi się coraz bardziej. Jest zdecydowanie jednym z moich ulubionych filmów, który zawsze i wszędzie będę wszystkim polecać, bez względu na to, czy ktoś lubi, czy nie takie produkcje. 
  
Joanna K. 
