<reviewer_mark>
9
<review>
"New Jack City" - klasyk "czarnego" kina gangsterskiego - obejrzałem 20 lat po jego premierze. Niedawno udało mi się nabyć ten tytuł na DVD w dwupłytowym wydaniu specjalnym. Do tej pory znałem ten film z opisów, recenzji, a przede wszystkim ze ścieżki dźwiękowej, której słuchałem, gdy w szkole podstawowej zacząłem interesować się muzyką i kulturą hip-hopową. Już wtedy oglądałem mnóstwo filmów gangsterskich i społeczno-obyczajowych, w których pojawiali się znani raperzy. Muszę przyznać, że jako dziecko niewiele z tego rozumiałem. Najbardziej zachwycał mnie w tych filmach muzyka, postacie ze świata hip-hopu i cała otoczka z tym związana - kultura i obraz życia Afroamerykanów. 
 
Mario Van Peebles, który reżyserował ten film, pokazał Nowy Jork drugiej połowy lat osiemdziesiątych ubiegłego wieku. Na tle tego miasta przedstawił jeden z głównych problemów społecznych, który trawi mieszkańców biednych dzielnic miasta - narkotyki, a także biedę i przestępczość. Problemy te ukazane zostały na przykładzie społeczności Afroamerykanów i dzielnic, w których zamieszkują. Do tego obrazu reżyser zaangażował moim zdaniem świetnych aktorów takich, jak Wesley Snipes, Ice T, Chris Rock (świetna rola epizodyczna) oraz Judd Nelson, a także siebie samego w roli drugoplanowej. Film oparty jest na bardzo prostym schemacie (zwłaszcza w kinie amerykańskim), gdzie mamy ukazaną walkę dobra ze złem, problem społeczny z dużą dawką sensacji, a także elementy typowe dla filmów gangsterskich - zdrada, lojalność, zasady, bezwzględność, kobiety, pieniądze i konsekwencję w dążeniu do celu, zarówno u dobrych jak i złych postaci. Scott Appleton (Ice T) to twardy gliniarz doskonale znający ulice swego miasta i oddany swojej pracy. Za niekonwencjonalne działania zawieszony w czynnościach służbowych, zostaje przywrócony do pracy przez swojego przełożonego z wydziału - Stone'a (Mario Van Peebles) i przydzielony do pary niejakiemu Nickowi Peretti (Judd Nelson) - również nieco ekscentrycznemu policjantowi. Obaj panowie cieszą się nie najlepszą opinią służbową, jednak to oni najbardziej nadają się do akcji, w której celem jest pojmanie barona narkotykowego - Nino Browna (Wesley Snipes). Ten z kolei rozkręca w mieście swoje imperium oparte na cracku, wymuszając szacunek poprzez zastraszenie zarówno wśród swoich ludzi i swoich wrogów. Jest bezwzględny w eliminowaniu dłużników, wspólników, do których stracił zaufanie, a także konkurencji, z którą nie uznaje żadnych układów. Jest zadufanym w sobie gangsterem żądnym władzy i pieniędzy, który nie cofnie się przed niczym, aby zrealizować swe cele. Z nim właśnie muszą zmierzyć się bohaterowie tej produkcji, próbując różnych sposobów, m.in. wprowadzając do jego fabryki narkotyków swojego informatora - Pooky'ego (Chris Rock), który był kiedyś jego klientem uzależnionym od cracku. Nino jest jednak sprytny i stawia przed policjantami coraz wyżej poprzeczkę, aż do zaskakującego finału. 
 
Ta historia przedstawiona jest w niecałe 100 minut. W filmie dzieje się dużo, ale nie ma wydłużeń i nie wieje nudą. Wartka akcja, zaskakujące jej zwroty i brak konieczności zastanawiania się nad fabułą sprawiają, że film jest bardzo przejrzysty, prosty w odbiorze, a jednak ciekawy. Dostarcza dużo dobrej rozrywki zarówno za sprawą motywów sensacyjnych (pościgi, bójki, strzelaniny), jak i wątków społeczno-obyczajowych. Wspomniany wcześniej prosty schemat filmu został świetnie wypełniony wykreowanymi postaciami, zdarzeniami, a przede wszystkim świetnym i bardzo spójnym klimatem. Na osobną uwagę zasługuje oprawa muzyczna - kompozycje nie tylko stanowią tło filmu, ale mieszają się z akcją, na przykład zabawę sylwestrową w lokalu Nino Browna rozkręca sam Flavor Flav z Public Enemy. Za świata hip-hopu w filmie pojawia się jeszcze Fab 5 Freddy, a w soundtracku (oczywiście oprócz Ice T) tacy wykonawcy jak 2 Live Crew, Queen Latifah. Ponadto ścieżkę dźwiękową wypełniają utwory soul i r'n'b. 
 
Na płycie DVD z filmem znajduje się komentarz reżysera oraz zwiastun filmowy, natomiast na drugiej umieszczone są same dodatki: "New Jack City: A Hip-Hop Classic" - materiał, w którym artyści i inne postacie ze świata hip-hopu wyrażają uznanie dla tego filmu oraz komentują go również z perspektywy muzycznej. "Harlem World: A Walk Inside" - krótki dokument, w którym Mario Van Peebles prezentuje obrazy i dźwięki Harlemu, a towarzyszący mu kustosz jednego z nowojorskich muzeów opowiada historię tej dzielnicy. "Road to New Jack City" to wypowiedzi twórców i aktorów przeplatane fragmentami filmu, a w dziale music videos zamieszczone są teledyski do trzech utworów ze wspomnianej wcześniej ścieżki dźwiękowej. 
