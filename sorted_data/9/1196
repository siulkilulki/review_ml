<reviewer_mark>
9
<review>
"Zdarzenie w Ox-Bow" nie jest popularnym westernem (w trakcie pisania tej recenzji film posiadał trochę ponad 250 głosów), lecz nie ujmuje to jego ocenie, ponieważ obraz Williama A. Wellmana to jeden z lepszych westernów w historii kina, ponadczasowe dzieło, które nie skupia się na walkach z Indianami, kolejnych barowych rozróbach, ale na odwiecznych problemach moralnych i etycznych, takich jak prawa człowieka. W 1998 roku film ten został wpisany na listę National Film Registry jako "kulturowo, historycznie lub estetycznie znaczący". 
 
Jest rok 1885. Art Croft (Harry Morgan) i Gil Carter (Henry Fonda) docierają do małego miasteczka w Nevadzie i zatrzymują się w pobliskim barze. Po chwili przybywa mężczyzna z informacją, że zamordowano jednego z pobliskich farmerów, a jego bydło skradziono. Natychmiast tworzy się grupa pościgowa, która ma na celu wytropienie sprawców i natychmiastowe wykonanie wyroku śmierci. Jednak w mieście są ludzie, którzy uważają taki lincz za nieludzki i próbują powstrzymać grupę gniewnych ludzi przed czynem, którego mogą żałować... 
 
Henry Fonda nie jest w tym filmie główną postacią, właściwie żaden z bohaterów nią nie jest. Fabuła filmu oparta jest na wielu postaciach, z których każdy odgrywa swoją część, tworząc jeden z lepszych westernów, jakie powstały. Fonda wspaniale wpisuje się w powolny i ponury klimat filmu, tak samo jak świetna muzyka Cyrila J. Mockridgea. Obraz ten na pewno oglądali twórcy "12 gniewnych ludzi", ponieważ fabuła skupia się na trzech mężczyznach, których złapano w środku nocy i oznajmiono im, że zawisną o poranku za morderstwo. Twierdzą, że są niewinni, lecz garstka ludzi, która im uwierzyła, nie miała szans w starciu z większa grupą zwolenników egzekucji.  
 
Film jest krótki, lecz treściwy. Ostatnia scena, w której Fonda czyta napisany do żony list jednego ze skazanych, jest rewelacyjnym zakończeniem, podsumowującym to, co widz zobaczył wcześniej: że gniew nie jest dobrym doradcą w tak ważnych sprawach, że każdy człowiek ma prawo do sprawiedliwego procesu i obrony. Obraz ten doskonale ukazuje emocje ludzkie jako krótkotrwałe i subiektywne odczucia, które często nie są zgodne z prawdą, poprzez scenę, w której wybierane są osoby do wykonania egzekucji. Początkowa euforia opadła, niektórzy przemyśleli sytuację i do pognania koni zgłaszają się tylko dwie osoby, z czego jedna robi to z niechęcią. Jest to też potwierdzenie wartości zasady, według której każdy podejrzany jest niewinny, dopóki nie udowodni mu się winy. 
 
Polecam wszystkim fanom gatunku i nie tylko, ponieważ to, co znajdziecie w "Zdarzeniu w Ox-Bow", to ponadczasowy przekaz ukazany na najwyższym poziomie sztuki filmowej. Film śmiało możemy nazywać Dziełem przez duże D.