<reviewer_mark>
9
<review>
"Madagaskar" to z pewnością film, który przyciągnie do kin nie tylko dzieci, ale i dorosłych. Jest to bowiem kolejna świetna produkcja studia DreamWorks twórców m. in. "Shreka" i "Rybek z Ferajny". 
 
Poznajemy zwierzęta z nowojorskiego Zoo. Są to lew Alex (najbardziej lubiany i podziwiany), zebra Marty, hipopotamica Gloria oraz najzabawniejsza żyrafa na świecie - Melman. Wszyscy są przyjaciółmi i wiodą spokojne życie. Nie mogą także narzekać na brak popularności. Jednak pewnego dnia Marty zainspirowany ucieczką pingwinów, postanawia wyruszyć w "dzicz". Zaniepokojeni przyjaciele ruszają jego tropem. Wszyscy niedługo potem zostają schwytani przez ludzi i wysłani do ich naturalnego środowiska - do Afryki. Pechowo skrzynie, w których płyną, wypadają ze statku i wszyscy lądują na wyspie zwanej Madagaskar. 
 
Film, choć nie dorównujący "Shrekowi", uważam za bardzo dobry. W ciągu 80 minut możemy obejrzeć wiele przezabawnych sytuacji i gagów. Szczególnie muszę wyróżnić Melmana i pingwiny. Byli oni według mnie najśmieszniejsi, co potwierdzają m. in. sceny na Dworcu Centralnym. Pozwalają one choć na kilka minut uciec od szarej codzienności. 
 
Dużo do zastanowienia dała mi postać Marty'ego. Wiemy, że wszystkie zwierzęta uosobiono. Jego sytuacja przypomina mi sytuację człowieka, który zbyt długo przebywa w mieście i wyjeżdża na wieś. Wielu ludzi z dużych miast robi tak w dzisiejszych czasach. 
 
Do sukcesu filmu przyczynił się na pewno znakomity polski dubbing. Swego głosu użyczyły bowiem osoby znane dzieciom i dorosłym z cieszących się dużą popularnością seriali ("Rodzina Zastępcza", "M jak Miłość", "Na dobre i na złe"). Melmanowi użyczył głosu Piotr Adamczyk zaraz po roli w głośnym filmie o życiu papieża Jana Pawła II pt. "Karol - człowiek, który został papieżem". Pozostali to Artur Żmijewski (Alex), Małgorzata Kożuchowska (Gloria), Jarosław Boberek (król Julian), którego należy pochwalić za świetne wykonanie piosenki "Wyginam śmiało ciało", Klaudiusz Kaufmann (Marty) oraz wielu innych mniej znanych aktorów. 
 
Kolejny plus dla filmu to motywy ze znanych produkcji umiejętnie sparodiowane. Szczególnie utkwił mi w pamięci motyw z "American Beauty", kiedy to steki zastąpiły Alexowi płatki róż. 
 
Zapraszam więc do kin na "Madagaskar" - film który postawił przede mną dylemat. Czy zebra jest biała w czarne paski czy też czarna w białe. 
