<reviewer_mark>
6
<review>
Film "Dobrzy sąsiedzi" skupia się na trójce mieszkańców pewnej kamienicy w Montrealu. Spencer jest przykuty do wózka inwalidzkiego. W wypadku samochodowym stracił żonę. Louie jest samotną kobietą, która pracuje jako kelnerka w chińskiej restauracji. Po pewnym czasie wprowadza się Victor, nauczyciel pracujący w szkole podstawowej. Wszyscy oni utworzą bardzo specyficzny trójkąt. W całym filmie nie będziemy mieli okazji zapoznać się z krajobrazem Montrealu. Wszystko toczy się w lub wokół kamienicy, w której mieszkają bohaterowie. Pomiędzy tą trójką występują niekoniecznie czytelne relacje i emocje. Victor zakochuje się w Louie, z kolei Spencer nie przepada za Victorem. Natomiast trudno jest rozczytać, co Spencer czuje do Louie i co Louie czuje do obydwu mężczyzn. Trudność ta wynika z niecodziennych osobowości bohaterów. Spencer zamknięty w swoim mieszkaniu, ograniczony wózkiem inwalidzkim żyje w swoim sterylnie czystym mieszkaniu w otoczeniu akwariów, w których hoduje między innymi piranie i czasem karmi je innymi rybkami. Louie z kolei to neurotyczka, która żyje ze swoimi dwoma kotami. Jej relacji z tymi zwierzakami mało kto nazwałby poprawnymi. 
 
Gdzieś w tle przenikają informacje o seryjnym mordercy gwałcicielu grasującym w pobliżu. Louie wydaje się wykazywać niezdrowe zainteresowanie tym tematem. Lubi o tym rozmawiać ze Spencerem. Jest jeszcze krzykliwa sąsiadka, która nienawidzi kotów Louie, o czym informuje głośno i dobitnie ich właścicielkę. Ten pozornie nieistotny wątek stanie się niezwykle ważny dla całego filmu. Jeśli chodzi o mordercę gwałciciela, myślę że nie będzie Wam trudno rozszyfrować, kto nim jest. Pytanie tylko, czy to się liczy w tej historii? Film ma swój bardzo specyficzny rytm. Skupia się na bohaterach, pokazuje ich wyalienowanie ze społeczeństwa i zamknięte światy, w których żyją. Przez długi czas produkcja bardziej będzie kojarzyła się z filmem obyczajowym, psychologicznym, a nie z thrillerem. Być może pewną część widowni to zniechęci. Zapewniam również, że nie ma w filmie żadnej komedii, co można znaleźć w opisie. Jeśli ktoś nastawi się na komedię kryminalną, może się rozczarować i nie dotrwać do końca. 
 
Uważam, że film zasługuje przynajmniej na sześć gwiazdek. Nie jest to obraz wybitny, głęboko psychologiczny i wbijający w fotel od pierwszych minut do napisów końcowych. Z całą pewnością jest intrygujący, specyficzny, pokazany z pewnym chłodem i dystansem. Zakończenie pozostawi Was lekko rozdrażnionych i ciekawych, jak potoczą się pozostałe sprawy. Zachęcam do obejrzenia "Dobrych sąsiadów", filmu o ironicznym tytule i poranionych emocjonalnie bohaterach. 
