<reviewer_mark>
6
<review>
W lipcu 1964 roku prezydent USA Lyndon B. Johnson wydał nakaz zwiększenia siły militarnej w Wietnamie. Zapoczątkował tym samym jedną z najczarniejszych kart amerykańskiej historii, która podzieliła społeczeństwo i na zawsze odcisnęła swoje piętno na kolosie zza oceanu. 
 
Próbę rozliczenia się z Wietnamem podejmowało przez lata wielu amerykańskich reżyserów, jednakowoż stosunek obywateli Stanów Zjednoczonych do prowadzonych działań zbrojnych zmieniał się wraz z biegiem czasu i postępami na froncie, co można zauważyć w filmach o tej tematyce, wypuszczanych przez Fabrykę Snów. I tak "Zielone berety", jeden z pierwszych obrazów traktujących o wojnie w Wietnamie, przekazuje nam sprecyzowany punkt widzenia, który popiera zaangażowanie wojenne w imię ideałów, które zbudowały Amerykę. Z kolei "Czas Apokalipsy" czy "Łowca jeleni" pokazały drugą wojnę indochińską z jej najczarniejszej strony. Ich fabuła obraca się wokół mrocznej strony ludzkiej duszy, pokazuje wojska amerykańskie przeżarte degeneracją i szukające zaspokojenia swoich hedonistycznych żądz. Ukazana tam zmagania wojenne prowadzone są wbrew protestującej opinii publicznej i stają się źródłem społecznego niepokoju. W ten nurt idealnie wpasowuje się też "Urodzony 4 lipca", w reżyserii Olivera Stone'a, który bardzo lubi wyciągać trupy z szafy amerykańskiej historii. 
 
Główną postacią, wokół której obraca się oś fabularna filmu, jest Ron Kovic (Tom Cruise) młodzieniec wychowywany w patriotycznej i konserwatywnej rodzinie. Po ukończeniu szkoły, decyduje się dołączyć do armii. W Wietnamie zostaje poważnie ranny, co przykuwa go do wózka na resztę życia. Po powrocie do kraju czeka go natomiast wielkie rozczarowanie. Na swojej drodze napotyka weteranów, którzy oddali swojemu państwu wszystko, w zamian nie dostając nic. Te tragiczne wydarzenia zmuszają go do rozmyślań nad sensem swojego światopoglądu. 
 
Ron Kovic jest postacią autentyczną. Urodził się w 1946 roku w Massapequa, w stanie Nowy Jork. Wychowywany w duchu dyscypliny, zaciągnął się do wojska. 20 stycznia 1968 kula wystrzelona przez nieprzyjaciela uszkodziła mu rdzeń kręgowy, powodując nieuleczalne kalectwo. Wszechobecny bunt społeczny przeciwko prowadzonym działaniom zbrojnym spowodował fale upokorzeń, które kazały mu zrewaloryzować swoje poglądy. Stał się znanym aktywistą antywojennym i zasłynął z pamiętnika zatytułowanego „Urodzony 4 lipca”, który legł u podstaw filmu realizowanego przez Olivera Stone'a. W 1974 roku przewodził grupie weteranów wojny w Wietnamie, która prowadziła strajk głodowy w biurze senatora Alana Cranstona. Starali się zwrócić uwagę na niegodne warunki, które spotykały byłych żołnierzy w szpitalach. Na początku XXI wieku głośno sprzeciwiał się prowadzonej wojnie w Iraku. 22 stycznia 1990, dokładnie dwadzieścia lat po postrzale, otrzymał Złoty Glob za najlepszy scenariusz. Był również nominowany do Oscara za najlepszy scenariusz adaptowany, jednak nie udało mu się wywalczyć statuetki. 
 
 
Ron Kovic jest w obrazie Stone'a uosobieniem niewinności amerykańskich nastolatków, którzy w walce o nie swoją sprawę zostali zbrukani okrucieństwem wojny i zawiedzionymi nadziejami. 
 
 
Postać wykreowana na ekranie przez Tom Cruisa jest do dziś najlepszą rolą w jego bogatej karierze. To on kradnie cały film, jest jego alfą i omegą. Reszta obsady również spisała się bez zarzutu, jednak z powodu charyzmy jaką na ekranie emanuje Cruise, niemożliwym było wyjście z jego cienia. 
 
 
"Urodzony 4 lipca" jest filmem dobrym, aczkolwiek w porównaniu do innych obrazów antywojennych z lat 70 czy 80 zdecydowanie zbyt ckliwym, co w ostatecznym rozrachunku działa na jego niekorzyść. Film powinien skończyć się kilkanaście minut wcześniej, co dość mocno rzuca się w oczy. Jednak dla miłośników kina dotyczącego sprawy wietnamskiej i historii Stanów Zjednoczonych, będzie on całkiem smacznie przyrządzonym daniem. 
 
 
