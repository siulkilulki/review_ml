<reviewer_mark>
6
<review>
 17-letnia Isabella Swan przeprowadza się do Forks, miasteczka w deszczowym stanie Waszyngton, by zamieszkać ze swym ojcem.  Wkrótce poznaje tajemniczego chłopaka Edwarda, który początkowo wydaje się być do niej niezbyt miło nastawiony, lecz z czasem okazuje się, że od początku był nią zauroczony. Po niesamowitym zatrzymaniu samochodu jadącego wprost na dziewczynę, zmuszony jest przedstawić jej swoje pochodzenie. Okazuje się, że życie z wampirem nie należy do najbezpieczniejszych... 
 
Nie czytałem książki, dlatego uniknę porównywania z nią filmu. Na "Zmierzch" wybrałem się tylko po to, by sprawdzić, czy rzeczywiście jest on tak niezwykły, jak wskazuje na to średnia na filmwebie i wzdychania całej masy nastolatek. Jestem świeżo po seansie, więc proszę nie doszukiwać się jakichś najróżniejszych powodów, dla których wstawiłem taki tytuł. Nie, nie postradałem zmysłów i owszem, może i jestem facetem, lecz wcale nie brakuje we mnie nutki romantyzmu, który wy - dziewczyny posiadacie, myśląc, iż tylko wam go nie brakuje. Historia Edwarda i Isabelli nie trafiła do mnie jednak w takim stopniu, w jakim chyba powinna. Spodziewałem się czegoś większego. Czegoś, co da mi absolutną swobodę w uleganiu uczuciom. Niestety główni bohaterowie, choć nie byli mi do końca obojętni, to nie była to tak silna obawa o ich los, jak na wielu innych produkcjach, których byłem już świadkiem. 
 
Spodziewałem się, że oprócz rewelacyjnych zdjęć i bardzo dobrego aktorstwa  reżyserka Catherine Hardwicke  uraczy mnie także historią, od której nie będę mógł oderwać oczu. Kilka świetnych scen, jak na przykład gra w baseball czy rozmowy Edwarda i Belli wśród pięknych krajobrazów nie przesłoniły wrażenia, że scenariusz jest trochę niedorobiony. Wydaje się, że nakręcono wiele pojedynczych scen, które potem ekipa postarała się skleić w całość ze słabym skutkiem. Film cały czas trzyma jeden, dosyć monotonny poziom, a  my, w oczekiwaniu na silniejszy wstrząs, w punkcie kulminacyjnym, docieramy do końcowych napisów. Zabrakło mi także trochę krwi, bo w końcu jest to horror. Myślałem, że złe wampiry będą bardziej niebezpieczne, tymczasem walka trwała jedynie parę minut. 
 
W dodatku  nie najlepiej ukazane zostało początkowe zauroczenie Edwarda dziewczyną. Reżyserka nawet nie stara nam się wytłumaczyć, dlaczego akurat Bella wzbudza tak silne wrażenia u młodego wyglądem wampira. Rozumiem, że zadziałała tu miłość od pierwszego wejrzenia, jednak, nie zrozumcie mnie źle, nie bardzo trafia to do mnie, biorąc pod uwagę to, jak rodzina Cullenów traktowała wcześniej ludzi. W dodatku Kristen Stewart, choć jest ładną dziewczyną, to nie wydaje się na tyle wyjątkowa, by Edward przez wszystkie te lata swego długiego życia zwrócił uwagę tylko na nią. 
 
Co innego, jeśli chodzi o Roberta Pattinsona, bo to głównie dzięki jego urodzie film ten uzyskał tak wielkie zainteresowanie płci pięknej. Jego czar zadziałał także na mnie, lecz chodzi tu tylko i wyłącznie o grę aktorską. W roli wampira wypadł znakomicie i nie wyobrażam sobie, by ktoś mógł zagrać tę postać lepiej. Kroku dotrzymała mu także wspomniana już Kristen Stewart, która moim zdaniem jest jedną z najbardziej obiecujących aktorek młodego pokolenia. Swój talent przedstawiła już wcześniej w dosyć znanych produkcjach takich jak "Posłańcy" czy "Jumper". 
 
Podsumowując: "Zmierzch" to dobry film, lecz biorąc pod uwagę to, jakie wywołał szaleństwo, pozostaje niedosyt, i to całkiem spory. Wszystko, włącznie z muzyką było dobre, poza tym najważniejszym, czyli scenariuszem.  
