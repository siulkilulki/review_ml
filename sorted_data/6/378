<reviewer_mark>
6
<review>
"Stary, gdzie moja bryka?" to jedna z tego rodzaju komedii, które - gdy ogląda się je z umiarem - potrafią rozśmieszyć do łez, bez konieczności użycia w tym celu jakiegokolwiek wysiłku umysłowego. Prosty, niekiedy wręcz banalny humor, który  serwuje nam reżyser Danny Leiner, można określić mianem: "Takie głupie, że aż śmieszne". Ci, którzy z początku nie skłanialiby się ku temu opisowi, z czasem z pewnością przyznają mi rację, szczególnie gdy na ekranie dzieją się coraz bardziej irracjonalnych wydarzenia. 
 
Zapewniam, że fantazja twórców nie sprowadzała się jedynie do pozbawienia głównego bohatera Jessego (Ashton Kutcher) tytułowej bryki. Ten fakt wprowadza chłopaka, a także jego przyjaciela Chestera (Seann William Scott) w wir dodatkowych wydarzeń, których nasi biedni bohaterowie zupełnie nie potrafią pojąć. Oto bowiem, okazuje się, że zeszłej nocy ostro zabalowali, a na domiar złego nic nie pamiętają, poza tym, że w zaginionym  samochodzie Jessego ukryte były prezenty dla ich ukochanych bliźniaczek, które obchodzą dziś urodziny. Przejęci takim obrotem sprawy wyruszają na poszukiwania, podczas których zmuszają całe swoje mózgi, a raczej móżdżki, do wytężonej pracy. Jak można się spodziewać, natrafiają na liczne przeszkody, głównie w postaci ludzi, lecz zdarzają się także kosmitki, które, by dostać swój obiekt pożądania o nazwie transfunkcjoner kontinuum, są w stanie sprawić "przyjemność erotyczną". O dziwo okazuje się, że to tajemnicze urządzenie jest podobno w posiadaniu naszych bohaterów, których oprócz seksownych kosmitek, zaczynają prześladować także mniej lub bardziej dziwaczni osobnicy. 
 
Przyznam, że jedyny moment w filmie, przy którym zupełnie nie mogłem powstrzymać się od śmiechu, było ciągłe powtarzanie przez automat od jedzenia słów "A potem?". A potem? Niektóre sytuacje były jeszcze godne mego rozbawienia, inne nie. Ogólnie stosunek ten wypadł na remis, z lekką przewagą tego pierwszego. 
 
"Stary, gdzie moja bryka?" to niezła komedia, do której można co parę lat wracać i z takim samym "bananem" na twarzy śledzić losy Jessego i Chestera jak za pierwszym razem (ja osobiście widziałem ją 2 razy i myślę, że za jakieś 6 lat [czysty strzał] znów po nią sięgnę z – mam nadzieję – podobnym skutkiem). Dobre aktorstwo, a raczej wygłupy Ashtona Kutchera i Seanna Williama Scotta to niewątpliwie zaleta tego filmu, szczególnie ten drugi potrafi wzbudzić potrzebne emocje, co już nie raz pokazał, m.in. w "American Pie". 
 
Podsumowując: Jeśli męczy cię luźny, często wynikający z idiotyzmu przedstawionych sytuacji, humor, (w co wątpię) to nie zaglądaj do tej produkcji. Nie wierzę jednak, by w czasie seansu choć na chwilę się nie uśmiechnąć, bynajmniej nie z ironią, lecz faktycznym rozbawieniem, podziwiając na przykład dorodnych rozmiarów majtki ich równie dorodnych rozmiarów właścicielki, która nagle postanowiła zostać "zauważona".