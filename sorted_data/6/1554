<reviewer_mark>
6
<review>
Historia opowiedziana w filmie "Night Junkies" jest raczej banalna. Wśród bohaterów mamy Ruby, striptizerkę o gołębim sercu, która nie daje klientom niczego poza tańcem. Jest  Vincent, wampir roztrząsający problemy egzystencjalne, cierpiący w samotności. Jest też Maxi, Jack i inne obleśne, wykolejone indywidua. Postaci jednoznacznie złe, negatywne. Kiedy Ruby poznaje Vincenta, otrzymujemy wątek miłosny, niemal nieodzowny w temacie wampirów i tak ważny dla całego filmu. Biorąc wszystko powyższe, mamy do czynienia z wyświechtaną, schematyczną historią. Dodatkowo pojawia się w filmie postać, która w zamiarze reżysera, jak sądzę, miała wnieść odrobinę tajemniczości. Mam na myśli kobietę, która występuje w opowieści Vincenta. To właśnie ona uczyniła z niego to, czym się stał. Tylko że sama historia nie jest zbyt zajmująca i tajemnica samoistnie uchodzi naszej uwadze. 
 
"Nocne ćpuny", jeśli wolno mi tak przetłumaczyć oryginał, to również prawdziwa mieszanka gatunkowa. Jednym z gatunków będzie romans Vincenta i Ruby. Kolejnym będzie oczywiście horror - Vincent jest przecież wampirem. Kiedy psychopata Jack postanawia zdobyć Ruby za wszelką cenę, można wyłuskać jeszcze thriller. Natomiast konwencją numer jeden, moim zdaniem, jest w tej produkcji dramat. Właśnie dlatego mamy tutaj tak silne odczarowanie postaci wampira jako takiego. Nie ma nadprzyrodzonych mocy, nie jest nieśmiertelny. Wampir sprowadzony został do zwykłego ćpuna. Z tą różnicą, że uzależniony jest od krwi. Aczkolwiek nie stroni również od innych środków farmakologicznych. 
 
Film ma dość mroczny klimat. Pokazuje Londyn, jakiego większość z nas nie zna. Brudne ślepe zaułki, wykolejeni ludzie, całkowity brak policji na ulicach i wszechobecna prostytucja. Zresztą w filmie jest pewna dawka erotyzmu. Być może należałoby powiedzieć, że jest to spora dawka. Obraz dla pewnej części widzów, może wydać się psychodeliczny, nużący. Taki zresztą jest prezentowany świat, toksyczny i niebezpieczny. Momentami przypomina "Sin City - Miasto grzechu". Ale mimo to nie zobaczymy tutaj zbyt wiele krwi czy gore w jakiejkolwiek postaci. Nie ma również efektów specjalnych. 
 
Gra aktorska jest na poprawnym poziomie. Myślę, że na wyróżnienie zasługuje Katia Winter odtwarzająca postać Ruby. Ale najważniejsze jest, że budżet filmu zamknął się w pięćdziesięciu tysiącach funtów. I choćby z tego powodu produkcja zasługuje na uwagę. Ale też właśnie dlatego nie jest to film dla każdego. Niskobudżetowe produkcje mają swoich odbiorców, choćby takich jak ja. I z pewnością nie przełknąłbym kolejnego filmu o zakochanych wampirach otoczonych złymi ludźmi, gdyby  była to produkcja Hollywood. Zresztą powiedzmy sobie szczerze, to co  Anna Rice zrobiła wampirom, prawdopodobnie pogrzebało ten pod gatunek na dobre. Co do tego, co napisałem na początku - że film wzbudza skrajne emocje - czyż nie taka jest definicja sztuki? 
 
 
