<unique_name>
film/Sufra%C5%BCystka-2015-695003
<film>
Sufrażystka
<film_link>
http://www.filmweb.pl/film/Sufra%C5%BCystka-2015-695003
<film_rating>
6.9
<review_link>
http://www.filmweb.pl/reviews/Votes+for+women-18099
<reviewer_mark>
7
<review>
Ruch sufrażystek rodził się w bólach, a walka o prawa kobiet, w tym prawo do głosowania, była okupiona wieloma ofiarami. Wiązała się z dużym poświęceniem tych, którzy uważali, że płci żeńskiej należy się lepsza pozycja społeczna i polityczna. Tę trudną batalię, która zaczęła się na przełomie XIX i XX wieku w bardzo wiarygodny sposób przedstawia w swoim filmie pt. "Sufrażystka" Sarah Gavron. Opiera się ona w swojej produkcji na prawdziwych wydarzeniach oraz postaciach, które brały w nich udział. 
 
Wśród bohaterów filmu nie brakuje autentycznych postaci, które na trwałe zapisały się na kartach historii, a jest to Emmeline Pankhurst (Meryl Streep) – inspiratorka całego ruchu sufrażystek jak i założycielka Ligii Kobiet, za pomocą której chciała zjednoczyć siły w walce o przyznanie kobietom praw wyborczych. Jest również Emily Wilding Davison (Natalie Press) – radykalna działaczka, która zginęła, gdy podczas wyścigów konnych w Epsom, wtargnęła na tor i została stratowana przez królewskiego konia. Reżyser nie pomija wydarzeń, które rzeczywiście miały miejsce i wiązały się z akcjami sufrażystek jak, chociażby wybijanie szyb na wystawach czy masowe protesty mające na celu zwrócenie uwagi na hasła organizacji. 
 
     Carey Mulligan,  Natalie Press   Universal Pictures  
S. Gavron przedstawia rzeczywistość tamtego okresu głównie z perspektywy (fikcyjnej bohaterki) Maud Watts (Carey Mulligan). Jej codzienność, to praca w pocie czoła od rana do nocy w pralni, za którą otrzymuje marne pieniądze; złe traktowanie przez dyrektora fabryki, a do tego zajmowanie się rodziną i opieka nad małym dzieckiem. Dzień przepełniony ciężkim wysiłkiem, którego nikt nie dostrzega i nie docenia. Maud w ruch sufrażystek wplątuje się niejako przez przypadek i ciężko powiedzieć, by od razu robiła to z przekonaniem. To trudna decyzja i okupiona dużym poświęceniem samej bohaterki. 
 
Ogromne uznanie należy się reżyser za to, w jaki sposób przedstawiła realia początku XX wieku i tego jak w tamtym czasie rysowała się pozycja kobiet w życiu społecznym i politycznym. Ich status był wówczas nie do pozazdroszczenia: lekceważono ich wszelkie postulaty polityczne czy walkę o niewielką poprawę bytu; nie doceniano ich ciężkiej pracy i wysiłków jakie wkładały w pogodzenie obowiązków robotnic z obowiązkami gospodyń, żon, matek etc. Całe dnie spędzane w fabrykach i w warunkach, za które dzisiaj bezzwłocznie zamknięto by miejsce pracy za brak niespełniania zasad BHP i niehumanitarne traktowanie pracowników. Do tego praca za najniższą możliwą stawkę, tak niewspółmierną do ogromu obowiązków jakie wykonywały (mimo iż za tyle samo mężczyźni otrzymywali 2-3 razy większe wynagrodzenie); brak wsparcia i opieki, gdy którąś dopadała jakaś choroba lub sytuacja pozbawiała środków do życia. A przy tym wszystkim, brak społecznej akceptacji (często również innych kobiet) do podejmowania walki w imię – jak słusznie uważały i głosiły – własnej godności, praw do godnego zarobku, szacunku. Nic, więc dziwnego, że w odpowiedzi, kobiety rzuciły hasło przyznania im praw wyborczych – co stało się postulatem najważniejszym, gdyż tylko w możliwości wpływania na politykę i w zmianie prawa, widziały one szansę na polepszenie swojej sytuacji. To właśnie na wiecu, do słuchających jej kobiet, mówi w jednej scenie Pankhurst: Nie chcemy łamać prawa. Chcemy je tworzyć! (ang.: We do not want to be law-breakers. We want to be law-makers!). 
 
     Carey Mulligan   Universal Pictures  
"Sufrażystka" to kawał dobrej roboty, jeśli chodzi o pokazanie ówczesnej rzeczywistości: tworzenia się i scalania ruchu walki o prawa kobiet, a także trudów i trosk żyjących wtedy ludzi. Silną stroną filmu jest zdecydowanie obsada aktorska. Carey Mulligan bardzo przekonująco wypada w roli przeciętnej i niewyróżniającej się szczególnie praczki, która zaczyna dostrzegać palącą potrzebę włączenia się w szerszą działalność sufrażystek. Z kolei Helena Bonham Carter znakomicie przedstawiła postać lekarki Edith Ellyn, która nie cofnie się przed niczym, by świat wreszcie otworzył oczy na problemy kobiet. Mimo iż to film, głównie o kobietach, to nie brakuje w nim mężczyzn, którzy jednak – siłą rzeczy, ukazani zostali jako przeciwnicy i wrogowie kobiet, chcący zablokować działania zmierzające do zwiększenia ich praw. Z tej grupy mizoginów, wyłamuje się tylko mąż Edith – Hugh Ellyn (Finbar Lynch), który całym sercem wspiera żonę i popiera postulaty sufrażystek. Rzeczywistego obrazu tamtych wydarzeń nie powinien jednak zaciemnić mocno zaakcentowany w filmie dualizm – kobiety kontra mężczyźni. Należy pamiętać o tym, że sympatie rozkładały się bardzo różnie: wiele kobiet potępiało działalność sufrażystek, zaś niejeden mężczyzna był zagorzałym ich orędownikiem. W filmie trochę ta „równowaga” została zachwiana, co nie zmienia faktu, że sufrażystki miały przeciw sobie sporą liczbę różnych środowisk i napotykały liczne przeszkody. 
 
Trudno jest w "Sufrażystce" naprawdę do czegoś się przyczepić i wytknąć  znaczący błąd czy potknięcie, bo film wykonany jest z dużą starannością i rzetelnością, a podczas seansu z całym zapałem kibicuje się sufrażystkom i śledzi się ich akcje z napięciem. Mimo to, pozostaje po zakończeniu pewien niedosyt. Pewne wątki, gdzieś momentami się gubią i akcja traci tempo, tak jakby S. Gavron podrzucała nam pewien element, by za chwilę zasypać nas kilkoma innymi, zapominając o poprzednim. Jest w historii kilka momentów, które w miarę postępu fabuły, w ogóle nie są rozwijane lub nikną w całości, a czasem niektóre nawiązania nie do końca zdają się mieć uzasadnienie. W gruncie rzeczy, jednak reżyser konsekwentnie prowadzi losy bohaterek i kontynuuje ciąg wydarzeń. 
 
     Carey Mulligan,  Anne-Marie Duff   Universal Pictures  
Jedynym nadużyciem, które trąci trochę tanim chwytem marketingowym i kojarzy się z próbą "złapania ryby na haczyk" jest przedstawianie na plakatach promujących film Meryl Streep, która w roli E. Pankhurst pokazuje się jedynie na, raptem kilka minut, a później nazwisko jej postaci pojawia się wyłącznie w rozmowach innych osób. 
 
Poza tym jednak, "Sufrażystka", to znakomity film, zdecydowanie godny polecenia; a wartościowy szczególnie mocno z tego powodu, że naprawdę rzadko udaje się przekazać autentyczne wydarzenia w tak wiarygodny i w tak dużym stopniu zgodny z historią sposób. 
