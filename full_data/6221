<unique_name>
film/Kraina+wiecznego+szcz%C4%99%C5%9Bcia-2001-31291
<film>
Kraina wiecznego szczęścia
<film_link>
http://www.filmweb.pl/film/Kraina+wiecznego+szcz%C4%99%C5%9Bcia-2001-31291
<film_rating>
7.5
<review_link>
http://www.filmweb.pl/reviews/Kraina+wielkiego+rozczarowania-5495
<reviewer_mark>
2
<review>
Na początku zaznaczam, że recenzję filmu adresuję tylko i wyłącznie do tych, którzy mają za sobą opowiadanie "Mali ludzie w żółtych płaszczach" Stephena Kinga z książki "Serca Atlantydów" oraz film. Jeżeli nie zaliczyłeś któregoś, odpuść sobie dalsze czytanie mojego tekstu. Jeżeli mimo tego dalej czytasz, to zdaj sobie sprawę z paru rzeczy. W tym momencie jesteś praktycznie w stanie ustalić, czy film będzie Ci się, drogi czytelniku, podobał, czy też nie. W bardzo prosty sposób - jeżeli chcesz, żeby ci się podobał, to daruj sobie książkę i leć kupić / wypożyczyć film. Jeżeli nie chcesz, by ci się podobał, przeczytaj opowiadanie, a potem obejrzyj film. Wypróbowane - mojej siostrze i mamie, które nie czytały, film się bardzo podobał. Ja mam za sobą opowiadanie (książki jeszcze nie ukończyłem) i mogę póki co powiedzieć jedno - ten film to największe ekranizacyjne rozczarowanie, z jakim miałem do czynienia. 
 
Powiedzmy, że większość filmu fanów dzieła Kinga nie urazi. Ot, kolejna w miarę dobra ekranizacja, która co nieco zmieni, co nieco usunie, a co nieco doda, ale nic istotnego. Zgrzytanie zębami nachodzi dopiero na końcu. Ale po kolei. Akcja filmu / książki okręca się wokół Bobby'ego Garfielda (Anton Yelchin), chłopca wychowywanego samotnie przez matkę Liz (Hope Davis), której do statusu wzorowej matki dużo brakuje. Ojciec dawno zginął, zostawiając żonie w spadku niezapłacone rachunki i długi z kasyna. Jedynymi naprawdę ważnymi osobami dla Bobby'ego są dwoje jego przyjaciół: Carol Gerber (Mika Boorem), z którą Bobby przeżywa swoje pierwsze miłosne przygody, oraz John Sullivan (w książce nazywany Smutnym Johnem, w filmie - Sullym) (Will Rothhaar), bliski kolega. W życiu Bobby'ego pojawia się jednak jeszcze jedna ważna osoba - Ted Brautingan (Antony Hopkins), starszy mężczyzna, nowy sąsiad Garfieldów. Bobby znajduje w nim ojca, którego całe życie mu brakowało - spędza z nim dużo czasu, co oczywiście wzbudza podejrzenia jego matki, czy aby Ted nie jest pedofilem. Mężczyzna daje chłopcu osobliwą "pracę" - ma codziennie czytać mu gazety, a oprócz tego wypatrywać wokół "złych ludzi" (w książce - "małych ludzi w żółtych płaszczach"). Młody Bobby ochoczo podejmuje się pracy, nie tylko z powodu chęci odkrycia, kim są owi "źli ludzie", ale również z powodu bardziej przyziemnego - chce uzbierać pieniądze na wymarzony rower. 
 
Na końcu filmu zostaje oczywiście wyjaśnione, czego owi "źli ludzie" chcieli od Teda... Tylko, że to wyjaśnienie kompletnie nie trzyma się kupy! Dlaczego? Ponieważ kompletnie je zmieniono w stosunku do książki! Byłoby mi trudno opisać zakończenie opowiadania, gdyż nawiązuje ono do sagi Kinga "Mroczna Wieża", z którą styczności nie miałem (co mam oczywiście zamiar nadrobić), wystarczy jednak napisać, że było ono w klimacie fantasy. Z filmu to usunięto i zastąpiono własnym pomysłem - jakoby Ted był... fałszywym jasnowidzem tropiącym komunistów (sic! Gdyby nie to, że King jeszcze żyje, napisałbym, że na pewno w grobie się przewraca). Pół biedy, jakby było to jakoś logicznie opowiedziane, ale nie. Scenarzysta nawet nie postarał się o dostosowanie poszczególnych elementów fabuły do nowego zakończenia, na skutek czego film zawiera piętrzące się absurdy - wątek fantasy usunięto, pozostawiono natomiast transy Teda, zdolności telepatyczne Bobby'ego czy powywieszane ogłoszenia o zaginionych zwierzętach... W opowiadaniu elementy te miały konkretny związek z linią fabularną, tutaj pojawiają się bardziej ni z gruchy ni z pietruchy. 
 
Zakończenie i niespójne elementy z nim związane to nie jedyne bolączki filmu... Pominięto w nim również sporo wątków, z których chyba najważniejszym była fascynacja Bobby'ego książkami - i jego rozważania filozoficzne z nimi związane. Te z kolei były obok głównej fabuły, można je więc było zostawić nie szkodząc spójności filmu, jak w przypadku innych wątków. 
 
Tyle się rozpisałem, a film ma jeszcze inne wady... Na przykład niepotrzebne ujęcie fabuły filmu w retrospekcyjny nawias a' la Cinema Paradiso - na początku filmu poznajemy dorosłego już Roberta Garfielda, który wyrusza na pogrzeb Johna Sullivana i przy okazji wspomina sobie stare czasy komentując je ogranymi już w milionach filmów nadętymi smutami w stylu "Nigdy nie wiemy, kiedy odnajdzie nas przeszłość..." (z pamięci). 
 
Wad i niedopracowań w fabule filmu jest oczywiście więcej - dam im już jednak spokój, uważny widz sam je odnajdzie. Zgoda, film może mieć kiepski scenariusz, ale może być dobrze wyreżyserowany... powiedzmy, że nie jest źle - jest średnio. Aktorzy są dobrze prowadzeni, reżyserowi jednak średnio wychodzi tworzenie odpowiednich nastrojów, co nadrabiane jest wstawianiem w niektórych miejscach znanych powszechnie utworów muzycznych... jak moment, w którym Bobby gapi się razem z innymi dziećmi na wystawę, na której widać wymarzony rower - reżyser nie umiał stworzyć w tej scenie nastroju zauroczenia i pożądania, wstawiono więc piosenkę "Only You". Zalatuje amatorszczyzną, delikatnie mówiąc. 
 
A zatem - czy film ma w ogóle jakieś zalety? "Jakieś" jednak ma. Dobre zdjęcia i muzykę, a także niezgorsze aktorstwo - dzieci grają dobrze, a Hopkins do swojej roli pasuje idealnie. Średnio przekonuje jedynie matka Bobby'ego, ale może taka miał być - sztuczna, irytująca i bezpłciowa? 
 
Podsumowując - film jest moim zdaniem kompletnie nieudanym knotem marnującym potencjał opowiadania Kinga - uważam tak, bo czytałem je, ci wszyscy, którzy nie czytali, są jakoś w stanie przymknąć oko na dziury w scenariuszu i idiotyczne zakończenie, przyjmując film jako wzruszającą opowieść o przyjaźni. Ja jednak przymknąć na to oczu nie potrafię i film na zawsze pozostanie w mojej pamięci jako jedna z najgorszych ekranizacji, z jaką miałem do czynienia.