<unique_name>
film/To%C5%BCsamo%C5%9B%C4%87-2011-536768
<film>
Tożsamość
<film_link>
http://www.filmweb.pl/film/To%C5%BCsamo%C5%9B%C4%87-2011-536768
<film_rating>
7.2
<review_link>
http://www.filmweb.pl/reviews/Uprowadzony+Bourne-11291
<reviewer_mark>
5
<review>
Jaume Collet-Serra reżyser, który "wsławił" się horrorami "Sierota" i "Dom woskowych ciał", zabiera nas na wycieczkę do Berlina, wraz z małżeństwem Elisabeth i Martina Harrisów. Doktor Harris (Liam Neeson), botanik, wybiera się na konferencję dotyczącą upraw rolnych, zwołaną z inicjatywy arabskiego księcia Shada. Po drodze do hotelu gubi jednak swoją aktówkę, po którą wraca niezwłocznie na lotnisko, zostawiając żonę samą. Niespodziewanie dochodzi do wypadku, w którym taksówka, którą jedzie Harris wpada do rzeki. Cudem uratowany - trafia do szpitala, w którym budzi się po kilku dniach. Wskutek urazu doznaje amnezji, ma kłopoty z dookreśleniem swojej tożsamości. Kiedy wraca do hotelu, Elisabeth (January Jones) nie rozpoznaje go, co więcej - uważa za swojego męża innego mężczyznę, który przedstawia się jako Martin Harris (Aidan Quinn). Nasz bohater jakby przestał istnieć, w dodatku ktoś zaczyna go śledzić... 
 
Film powstał na podstawie powieści Didiera Van Cauwelaerta, jest to thriller z domieszką kina akcji. Momentami widać tu dosyć umiejętną grę z widzem - udziela się nam niepokój bohatera, jednak realistyczna konwencja sprawia, że szybko przyzwyczajamy się do tego uczucia i z czasem jego postępy coraz mniej nas obchodzą. Sam Harris schodzi w pewnym momencie na drugi plan. 
 
Bohatera jakby nie widać, działa w racjonalny ale też mało interesujący sposób, brakuje tu jakiegoś zacięcia, dramatyzmu. Neeson stara się jak może, twórcy również- rozwiązanie będące o włos, ciągle przesuwa szalę to w stronę teorii spiskowej, to w stronę choroby umysłowej Harrisa. A mimo to historia nie wciąga. Być może chodzi o atmosferę, brakuje 
poczucia zagrożenia, zaszczucia. Konstrukcja filmu przypomina nieco "Ściganego" z Harrisonem Fordem, dlatego brakuje wyraźnej przeciwwagi dla Neesona, bohater zawieszony jest pomiędzy biernością a działaniem- niby coś robi, ale ciągle stoi w miejscu. W dodatku trudno jest uwierzyć, że coś może mu się stać- postawa Neesona temu przeczy i choć nie potrafi walczyć, wiemy, że na wiele go stać i gdy nadejdzie odpowiednia chwila, on chwyci za broń (vide- plakat). Całość rozmienia się na drobne włączając wątki poboczne, które z powodzeniem mogłyby stanowić kanwę osobnego filmu. Historia Harrisa staje się po drodze coraz bardziej chaotyczna. 
  
Jako, że to kolejny film akcji, w którym główną rolę gra Neeson, nie da się uniknąć porównania do "Uprowadzonej". Tamten film, mimo że również kręcony w Europie, stał na o wiele wyższym poziomie realizatorskim, głównie jeśli chodzi o zdjęcia i sekwencje akcji. Niemcy specjalizują się w finansowaniu koprodukcji, sami jednak nie posiadają odpowiedniego zaplecza, aby można u nich kręcić wysokobudżetowe kino. Znane nam z  
trylogii Bourne`a "wejście w akcję" nabiera tu waloru odtwórczego - twórcy bardzo chcieli wystylizować film na spadkobiercę doskonale przyjętej przez widownię i krytyków formy, ale otrzymujemy tylko zachowawczą kopię- źródło już dawno wyschło ("Green Zone").  
 
W przypadku "Tożsamości" okazuje się niestety, że wszystkie warte obejrzenia sceny zaserwowano nam już w zwiastunie, a pełnometrażowy film rozczarowuje. Jak na film akcji dzieje się tu zaskakująco mało i nawet finał - teoretycznie spektakularny - rozgrywa się w bardzo kameralny sposób. Intryga jest przewidywalna, brakuje tu miejsca na półtony, niedomówienia, są tylko dwa rozwiązania i szybko domyślamy się tego właściwego. Miało to być mocne uderzenie, seans pełen napięcia (scena z nożyczkami w szpitalu!), ale otrzymaliśmy produkcję przeciętną, zrobioną jakby "na pół gwizdka".