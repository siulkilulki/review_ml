<unique_name>
film/Z%C5%82oty+ko%C5%84-2014-695956
<film>
Złoty koń
<film_link>
http://www.filmweb.pl/film/Z%C5%82oty+ko%C5%84-2014-695956
<film_rating>
4.5
<review_link>
http://www.filmweb.pl/reviews/Na+dobranoc-18469
<reviewer_mark>
5
<review>
"Złoty koń" jaki jest, każdy widzi. Nakręcono go przy pomocy animacji rysunkowej, zaś wiele kadrów mogłoby z powodzeniem posłużyć jako ilustracje w książce z bajkami, którą w dzieciństwie czytali wam dziadkowie. Niedzisiejsza forma idzie w parze z treścią: fabuła inspirowana jest znaną w Polsce legendą o Szklanej Górze, zaś twórcy konsekwentnie unikają popkulturowych gierek i puszczania oka do widza. W epoce, gdy większość mainstreamowych filmów animowanych to komedie zrealizowane dzięki magii z komputera, postawa duńsko-litewsko-łotewskiej ekipy budzi szacunek. Problem w tym, że poza duchem szlachetnej tradycji w dziele Valentasa Aškinisa i Reinisa Kalnaellisa nie znajdziecie wiele więcej. 
 
        
"Złoty koń" wiezie na grzbiecie Piękną Księżniczkę, Złotowłosego Młodziana O Sercu Czystym Jak Kryształ, Złą Wiedźmę oraz Dobrego Czarodzieja. Słowem, archetypy, bez których nie może obejść się żadna porządna bajka na dobranoc. Za sprawą czarów wiedźmy księżniczka  pogrąża się w wiecznym śnie. Może ją z niego wybudzić jedynie młodzian wspierany przez czarodzieja. Kino opowiadało nam podobną historię w różnych wariantach dziesiątki razy. W trakcie oglądania "Konia" można jednak odnieść wrażenie, że zaszło się o jeden most za daleko. Fabuła pozbawiona jest bowiem choćby najdrobniejszych zaskoczeń, dialogi pełnią czysto informacyjną funkcję, a postaci nie mają jakichkolwiek cech szczególnych. Więcej ikry przydałoby się zwłaszcza spolegliwemu głównemu bohaterowi, który przez większość seansu pozwala przestawiać się z kąta w kąt: najpierw swojemu podłemu rodzeństwu, później mentorowi. Niejeden czytelnik pomyśli teraz, że się czepiam. Utwór jest przecież skierowany do młodszej publiczności, która dopiero rozpoczyna swoją przygodę z X muzą. Jeśli tak, to w takim razie dlaczego w "Złotym koniu" wstawki musicalowe rodem z Disneya sąsiadują ze scenami bezczeszczenia zwłok i bratobójstwa?  
 
        
To, co złe i budzące grozę, wypada zresztą w filmie Aškinisa i Kalnaellisa najciekawiej. Projekty graficzne czarownicy i jej królestwa mają w sobie mroczną poezję, zaś sceny z udziałem wspierającego ciemną stronę mocy stada kruków dostarczają kilku okazji do uśmiechu. Niebanalną zaletą "Złotego konia" jest również jego stosunkowo krótki 80-minutowy metraż. Nim sztampowość filmu zdąży wam się do reszty sprzykrzyć, na ekran wjadą napisy końcowe. Upadek z "Konia" wydaje się więc stosunkowo bezbolesny.