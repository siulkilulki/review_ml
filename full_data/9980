<unique_name>
film/Ostatni+wojownik-1975-37899
<film>
Ostatni wojownik
<film_link>
http://www.filmweb.pl/film/Ostatni+wojownik-1975-37899
<film_rating>
5.2
<review_link>
http://www.filmweb.pl/reviews/Gniot-10713
<reviewer_mark>
2
<review>
"Ostatni wojownik" Roberta Clouse'a to doskonały przykład na to, że w latach 60. czy 70., kiedy kino charakteryzowało się ciekawą i przyciągającą widza techniką kręcenia, również powstawały klasyczne gnioty. W dodatku filmowi urosła już całkiem długa broda i zwyczajnie nie przetrwał on próby czasu. Mimo że mamy do czynienia wcale nie z budżetową produkcją, do której w dodatku zaangażowano dobrych (Max Von Sydow) i popularnych (Yul Brynner) aktorów, owa technika zamiast przyciągać, dziś odpycha, dodając jeszcze do produkcji szczyptę dziwaczności. 
  
Tak jak teraz straszy się nas w filmach zagładą świata związaną z 2012 rokiem, tak i w latach Zimnej Wojny straszono widzów postapokaliptycznymi wizjami. Czasy, w których dwa ogromne mocarstwa codziennie mierzyły w siebie rakietami z głowicami jądrowymi, były doskonałą pożywką dla producentów filmowych. W "Ostatnim wojowniku", już w pierwszej scenie, mamy jednak odpowiedź amerykańskiej wizji takiej zagłady. Monumentalny symbol USA, czyli stojące wieże World Trade Center, żwawo podkreślają kto z efektów globalnego konfliktu wyszedłby z mniejszym szwankiem. Akcja filmu przenosi nas zatem do zniszczonego Nowego Jorku przyszłości, gdzie ludzkość podzielona na liczne, prymitywne bandy próbuje się organizować, ale także zwalczać siebie nawzajem. 
  
Najbardziej prawa i sprawiedliwa grupa zabarykadowała się w jednej dzielnicy tego ogromnego miasta, broniąc się za przed innymi. Choć biorąc pod uwagę rozszarpanie jednego ze swych członków, a także wygnanie (czyli rozszarpanie przez dzikich) tylko na podstawie domniemania winy, to ze sprawiedliwością i prawością wydają się mieć mało wspólnego. Przyjmijmy jednak, że jest to grupa najporządniejsza i najlepiej zorganizowana w tym brutalnym świecie przyszłości. Na jej czele stoi mądry i charyzmatyczny Baron (Max Von Sydow). Po grupie tej można wywnioskować, że zaraza czy też mór, o którym mówi się w filmie, miała miejsce dawno temu, gdyż w świecie filmu nie ma na przykład broni palnej, a tylko wszelkiego rodzaju noże, pałki i kije, co świadczy, że resztkom cywilizacji brakło już amunicji, albo broń nie przetrwała próby czasu mimo jej konserwacji. Nie przeszkadza to jednak naszej prawej społeczności nadal na przykład modnie się ubierać. Luźne, rozszerzane spodnie, kolorowe koszule, a także długie, modne fryzury, zapewne pełne pcheł, wesz i innego robactwa są tutaj na porządku dziennym. Jak widać, w przypadku zagłady, oprócz Word Trade Center przetrwa również stylowa moda. 
  
Są to czasy kiedy oprócz rozszarpania żywcem przez swoich czy band dzikich, najbardziej należy obawiać się kierującego w nas oskarżycielskiego palca i słów: "Ty jesteś za gruby, więc musisz podkradać żywność". I rzeczywiście, bycie zbyt grubym to tutaj prawdopodobna śmierć, a pewne wygnanie. Wszyscy bohaterowie filmu są zatem dość chudzi, co zresztą nie jest dziwne skoro jedynym zaopatrzeniem w pożywienie jest prowadzony warzywniak na dachu jednego z wieżowców. Nie chudy jest tylko główny przeciwnik naszych prawych bohaterów, szef jednej z tych brutalnych band, Carrot (William Smith). Właściwie to mięśnie wystają mu z każdego miejsca spod modnej koszuli, co może oznaczać, że bandy dzikich wcale nie są takie dzikie i słabiej zorganizowane jak jest to powiedziane. Największym absurdem tego filmu jest jednak sam główny, tytułowy przecież bohater, czyli ostatni wojownik (Yul Brynner). 
  
Poznajemy go w bardzo specyficznej sytuacji. Ot, stoi sobie z założonymi rękami i zamkniętymi oczyma na jednym z wraków samochodów - zawierzając słowom Barona - podobno już drugi dzień. Nikt go nie tyka, nikt go nie rusza, choć znajduje się niemalże w epicentrum terenu kontrolowanego przez bandy dzikich. Twardziel, pomyślimy, skoro im się nie dał. Ja nawet wpadłem na pomysł, że jeżeli dzicy są uzbrojeni w kusze czy łuki i bez problemu mogliby zdjąć go z odległości, to musi to być jakiś cyborg lub android. Nic z tych rzeczy. Ostatni wojownik nie okazuje się ani cyborgiem, ani androidem, lecz całkiem miłym panem. Na tyle miłym, że zwerbowany przez Barona szybko dostaje szansę poprowadzenia ważnej i kluczowej misji dla losów całego globu. Dowiemy się z niej, że w postapokaliptycznym świecie przyszłości, ważniejsze od życia człowieka (a właściwie dwóch, ponieważ chodzi o kobietę w ciąży) będzie garstka nasion. 
  
Robert Clouse poszedł bardzo w stereotypy. By lepiej zidentyfikować widza z bohaterami, mówi o prawości naszej modnej grupy, ale zaraz obok tego podkreśla brutalność świata bez zasad. Wszystko fajnie, ale motyw wygnania członka grupy pokazany był o wiele lepiej i bardziej realistycznie w wielu innych filmach, chociażby w "Kolonii karnej". W "Ostatnim wojowniku" razi sztucznością. Negatywny bohater też nie mógł być przecież żadną chudziną, a musi budzić respekt i przerażenie. Również próba nadania tajemniczości postaci granej przez Brynnera spaliła na panewce. Zamiast zagadkowego bohatera, przybysza znikąd, dostajemy postać absurdalną i groteskową. Oczywiście, na film należy spojrzeć z wielu innych perspektyw, które pominąłem. Ot choćby od strony technicznej, aktorskiej czy narracyjnej. Nie będę poświęcał im miejsca, choć w skrócie należy zaznaczyć, że film zrobiony jest dość rzetelnie, choć bardzo dziwacznie. 
  
Przez pewien czas podczas seansu można zastanawiać się, czy "Ostatni wojownik" to rzeczywiście próba nakręcenia klasycznego sci-fi czy może bardziej film akcji, a właściwie sztuk walki? Robert Clouse nakręcił przecież kiedyś bardzo dobre "Wejście smoka". Jest to jednak klasyczna pozycja sci-fi i w takich kategoriach należy ten film odbierać, bo choć bijatyk jest w nim sporo, to są one słabe, bez wymyślnej i finezyjnej choreografii, a wyprowadzane uderzenia i ciosy bardzo proste. Ciosem, równie prostym,bez finezji, ale za to samobójczym, jest zakończenie filmu. Żaden widz nie przejdzie obok niego bez poczucia zażenowania lub chociaż bez delikatnego uśmieszku politowania dla absurdalnych rozwiązań, jakie zostały tam zastosowane.