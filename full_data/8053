<unique_name>
film/Hellraiser%3A+Sekta-2005-97947
<film>
Hellraiser: Sekta
<film_link>
http://www.filmweb.pl/film/Hellraiser%3A+Sekta-2005-97947
<film_rating>
5.2
<review_link>
http://www.filmweb.pl/reviews/Gdzie+wys%C5%82annik+piekie%C5%82+m%C3%B3wi+dobranoc-13876
<reviewer_mark>
4
<review>
Rick Bota to facet z urojeniami. Myśli, że straszny, kiedy wzbudza śmiech; sądzi, że buduje napięcie, choć w rzeczywistości przynudza. W dodatku nie zna podstaw reżyserii filmowej i w rezultacie tworzy na wpół amatorskie produkcje. Dlaczego po straszliwie wymęczonej szóstej odsłonie serii "Hellraisera" Dimension zaprosił Botę do pracy przy sequelu o łopatologicznym podtytule "Sekta" – pozostanie zagadką na wieki. 
 
Twarda, nieustraszona i zaczesana w dwa kucyki dziennikarka Amy Klein przybywa do Bukaresztu. Za zadanie ma spisać materiał dotyczący jednej z podziemnych sekt, której działalność balansuje na pograniczu parapsychologii i nieprzekonujących efektów specjalnych. Wpada na trop Wintera, wyglądającego jak ulepiony z plasteliny Kyle MacLachlan guru lokalnych wyrzutków, który swym podopiecznym oferuje wielkie nic – utratę życia i natychmiastowe zmartwychwstanie, wszystko to przynajmniej w podmokłej, gotyckiej melinie. Amy poznaje wiele innych kuriozalnych i zupełnie nieistotnych dla fabuły postaci, by wreszcie odnaleźć legendarną kostkę-łamigłowkę. 
 
Pinhead, w asyście nielicznych, coraz mniej wiarygodnie ucharakteryzowanych cenobitów, powraca – standardowo na nie więcej niż dziesięć minut trwania filmu. Od pewnego momentu sagi horrory o gwoździogłowym zbaczają z toru, podejmując bardzo absurdalną tematykę. W odsłonie "Deader" twórcy ubzdurali sobie, że ofiary Pinheada stopniowo umierają i ulegają rozkładowi. I niby jaką korzyść czerpie z tego główny antagonista? 
 
 Rozmowy między bohaterami to bełkot. Pseudowyszukane dysputy mają wydawać się widowni głębokie, dla przeciętnego odbiorcy mają być niezrozumiałe. Są przede wszystkim pozbawione sensu i nie dotyczą w istocie niczego. Stylowo stara się nam zaprezentować reżyser także wizje Amy. Wizje drażniące i sztampowe... Niepoważnych momentów, wykonanych tragicznie, najtańszymi kosztami, jest dużo. W jednej ze scen nasza odważna żurnalistka biega po mieszkaniu z nożem w plecach i nieudolnie usiłuje się go pozbyć, w innej z uśmiechem na ustach stara się zakryć gazetami plamy krwi, w których stoi, by nie zwrócić na siebie uwagi stróża prawa. Jest źle, a Rick Bota w niczym tu nie pomaga. 
 
 Jednego nie da się filmowi odmówić. Nawet, jeśli nie jest najbardziej zajmującym horrorem dekady, interesuje bardziej niż starszy o trzy lata "Hellseeker". Pomysłowo wypadają też ujęcia w zaniedbanym pociągu metra, w którym miejsce spotkań urządzili sobie bukaresztańscy fetyszyści. 
 
 "On pokaże ci demony i zechce, byś do niego dołączył. Ale nie rób tego, bo nie będzie już odwrotu" – powiada rudowłosa bohaterka z kalącym ucho niby angielskim akcentem. I ty weź do siebie te słowa, widzu. Nie obcuj z Rickiem Botą nigdy więcej! Siódmy "Hellraiser" to pierwszy prawdziwie nużący film w cyklu Pinheada. Film, który sprawia, że zaczynasz liczyć na ukrócenie łańcuszka lemanchardowskich cierpień. 
