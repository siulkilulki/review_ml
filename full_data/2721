<unique_name>
Jasminum
<film>
Jasminum
<film_link>
http://www.filmweb.pl/Jasminum
<film_rating>
7.2
<review_link>
http://www.filmweb.pl/reviews/Co+si%C4%99+dziwisz-11078
<reviewer_mark>
7
<review>
400 lat temu córka biedaka zakochała się w synu wielkiego pana. Ich miłość nie znalazła jednak zrozumienia, co doprowadziło do rozstania; chłopak trafił do klasztoru, a dziewczyna, która nie mogła bez niego żyć, zamieszkała pod klasztorem, żywiąc się resztkami. Wreszcie dziewczyna zmarła, a braciszkowie pochowali ją w krypcie. W rezultacie trzej mnisi posiedli pewną osobliwą cechę. Każdy z nich wytwarzał silną woń owocu. Jeden pachniał śliwą, drugi czereśnią, a trzeci czeremchą - tak też ich nazywano. Przez wiele lat kolejni braciszkowie przejmowali te imiona oraz zdolność wytwarzania zapachów - zapachów, które silnie oddziaływały na płeć przeciwną. 
 
Filmowa opowieść toczy się w czasach teraźniejszych. Na terenie klasztoru mieszka kilku mnichów. Przeor Kleofas, zagorzały fan kinematografii, braciszek Zdrówko, zajmujący się wszystkimi codziennymi pracami, oraz bracia: Czeremcha, Śliwa i Czereśnia, którzy złożyli śluby czystości. Pewnego razu do klasztoru przybywa konserwatorka dzieł sztuki Natasza i jej córeczka Gienia. 
 
To właśnie dziewczynka jest narratorką filmu. Jej dziecięcy, przyjemny, chociaż często łamiący się głos, nadaje całości niezwykłą otoczkę. Film o miłości ukazanej na kilka różnych sposobów; poprzez bohaterów, którzy zmagają się z tym uczuciem, a wszystko widziane oczyma dziecka, przez nie komentowane, nierzadko w bardzo humorystyczny sposób. 
 
Jan Jakub Kolski, którego śmiało można nazwać naczelnym magikiem polskiego kina, w latach dziewięćdziesiątych ubiegłego wieku wyreżyserował kilka wyjątkowych filmów, którymi zjednał sobie przychylność fanów. "Jańcio Wodnik", "Grający z talerza" czy "Historia kina w Popielawach" to przykłady na to, że kino nie musi opierać się jedynie na pościgach, strzelaninach i efektach specjalnych, ale też - jak na polskie warunki - filmy nie muszą być kolejnymi dramatami historycznymi lub egzystencjalnymi. Kolski pokazuje, że czasem wystarczy odrobinka magii, szczypta baśniowego klimatu i prosta, miła opowieść, która przenosi widza w świat marzeń. Akcja jego filmów często toczy się na wsi, gdzie króluje spokój i sielanka. Reżyser pokazuje nam tę wiejskość w sposób naturalny, ale przyjemny. Za to bohaterów lubi Kolski obdarzać jakimiś ponadprzeciętnymi cechami. Tu zobaczymy mężczyznę o dwóch twarzach, tam hodowcę owoców gigantów, a jeszcze gdzie indziej karlicę rosnącą pod wpływem miłości. W tym wszystkim twórca jednak nie zapomina o realizmie, pokazując nam nierzadko brud, kalectwo, cierpienie. W ostatnim czasie filmy tego reżysera nie zyskują już tak wielkiego uznania, choć osobiście uważam jego "Wenecję" z poprzedniego roku za majstersztyk. Ostatnim jednak filmem Kolskiego, który odniósł ogromny sukces w Polsce (7 Złotych Orłów) był właśnie "Jasminum" z 2006 roku. 
 
W jednej ze scen ojciec Kleofas porównuje istotę filmu do istoty cudu. Film to też rodzaj cudu - mówi. - Zamieszkuje w człowieku w podobny sposób, w podobnych okolicach, w sercu. I może prowadzić do podobnych rezultatów. Do nawrócenia nawet. Natasza, która słucha tych słów, dziwi się im. Sądzi, że przeor dawno nie odwiedzał kina. A jednak, w wypowiedzi tego wielkiego fana Federico Felliniego, może być więcej prawdy niż to na pozór mogło się wydawać. Bo czy dobry film nie wpływa w jakiś sposób na jego odbiorcę? Kto wie, może nie doprowadzi do nawrócenia, ale często może odcisnąć na widzu jakieś piętno, sprawić, że ten postanowi coś w swoim życiu zmienić. Sądzę, że "Jasminum" jest właśnie takim filmem. 
 
Żaden z bohaterów produkcji nie jest przypadkowy, nie plącze się po ekranie bez intencji. Każdy z nich dąży do jakiegoś celu, choć - jak się okazuje - to postacie, zdawałoby się najmniej ważne, odgrywają największą rolę. Poprzez takich bohaterów Kolski przedstawia nam świętość jako wartość, którą można uzyskać nie tylko poprzez wyrzeczenia, posty i wielkie czyny, ale często poprzez proste, dobre życie, solidne wykonywanie swoich obowiązków. 
 
Dużą funkcję w tym filmie pełni też miłość. Uczucie to jednak nie jest proste i często na jego drodze stają przeszkody, dlatego też miłość należy wspierać. Tak jest w przypadku perfum, które produkuje Natasza. Tworzy je, mieszając zapachy mnichów z innymi. Chce w ten sposób pomóc przyjaciółce w zdobyciu znanego aktora, choć okazuje się, że czegoś tym zapachom brakuje - serca. Ale czy sam zapach, nawet kompletny, może pobudzić prawdziwą miłość? 
 
Ogromną zasługą Kolskiego jest to, że nadał filmowi bardzo optymistycznych kolorów, miłego humoru i swojskiego klimatu. Najwięcej ciepła do filmu wprowadza oczywiście mała Gienia, którą z powodzeniem zagrała Wiktoria Gąsiewska. Jej zachowanie, nieodłączna ciekawość, dociekliwość i często wypowiadane przez nią: "co się dziwisz?", to bardzo przyjemne elementy obrazu. A gdy jeszcze dziewczynkę ujrzymy w duecie z braciszkiem Zdrówko (w tej roli genialny wręcz Janusz Gajos), wtedy otrzymamy już pełnię szczęścia. Ich perypetie, rozmowy i moc zabawnych sytuacji to zdecydowanie najlepsze fragmenty tego filmu. Wszystko to opiera się właśnie na zwyczajnych scenach, gdy na przykład braciszek kroi dziewczynce kromkę chleba, pokazuje świnkom niebo lub chroni figurkę świętego Rocha od ptasich odchodów - w tym tkwi największa siła obrazu. 
 
Trzeba przyznać, że aktorsko jest różnie. Żona reżysera - Grażyna Błęcka-Kolska, która występuje prawie we wszystkich filmach męża, nie zachwyca. W jej grze brakuje jakichkolwiek emocji, dialogi wypowiada sztywno i dużo niestety nie można się po niej spodziewać. Podobnie rzecz się ma z Bogusławem Lindą, który miał raczej widzów przyciągać nazwiskiem. Szczęśliwie jednak oboje artyści nie są szczególnie irytujący i nie przyćmią odbioru filmu, szczególnie gdy pod drugiej stronie znajdują się, wspomniani wcześniej, Gajos, Gąsiewska czy też Adam Ferency i Krzysztof Pieczyński. Warto też zwrócić uwagę na Franciszka Pieczkę. Ten wybitny aktor pojawia się zaledwie na chwilę, ale - dzięki znakomitej scenie - w pamięci pozostaje na długo. 
 
Strona techniczna produkcji prezentuje wysoki poziom. Zdjęcia Krzysztofa Ptaka to kawał solidnej roboty. Ładne ujęcia całego miasteczka spowitego ciemnymi chmurami, przez które co rusz przewija się słońce, robią wrażenie. Pięknie też oddane jest wnętrze klasztoru, pokazane troszkę z zimnej strony, często otrzymujemy widok na kamienne ściany, mury. Znakomicie prezentuje się też muzyka, której autorem jest Zygmunt Konieczny. Główny motyw filmu jest delikatny i subtelny, tylko czasem wychodzi na pierwszy plan, a wtedy jeszcze wtóruje mu mała Gienia, co daje świetny efekt. 
 
Natasza, opisując proces tworzenia zapachów, tłumaczyła, że dobre perfumy składają się z trzech niezmiernie ważnych elementów: z nuty głowy, głębi i serca. Sądzę, że ten schemat spokojnie można porównać do filmów. Dobry obraz powinien posiadać wszystkie te cechy, a to nie zdarza się zbyt często. Uważam, że "Jasminum" jest właśnie filmem, który zawiera te elementy. Głowa to główny zarys, ciekawa i przyjemna historia, opowiedziana w bardzo ładny sposób. Głębia to wartości przekazywane przez obraz, dotyczące świętości i miłości. A serce? - serca nie widać. Serce płynie prosto z filmu i trzeba je poczuć. Zachęcam do obejrzenia tego filmu. To wspaniałe kino, magiczne, baśniowe - inne niż to, które widzimy na co dzień. 
 
