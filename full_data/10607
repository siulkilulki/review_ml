<unique_name>
film/La+Donna+del+fiume-1954-37152
<film>
La Donna del fiume
<film_link>
http://www.filmweb.pl/film/La+Donna+del+fiume-1954-37152
<film_rating>
6.3
<review_link>
http://www.filmweb.pl/reviews/Filmowe+d%C3%A9j%C3%A0+vu-15563
<reviewer_mark>
5
<review>
Gdybym miała krótko scharakteryzować obraz Maria Soldatiego, użyłabym określenia "filmowe déjà vu". Włoski reżyser i powieściopisarz, który zasłynął głównie tym, iż uczynił z Alidy Valli prawdziwą gwiazdę (powierzył jej pierwszoplanową rolę w "Piccolo mondo antico"), czerpał bowiem pełnymi garściami z wcześniejszych dokonań twórców tj.: Giuseppe De Santis czy Alberto Lattuada. Mowa, oczywiście, o neorealistyczno-noirowym "Gorzkim ryżu" i zmysłowym melodramacie, pt.: "Anna" z triem Mangano-Gassman-Vallone w rolach głównych. 
 
Podobieństwa do przywołanych tytułów widać już w warstwie fabularnej, gdyż miejscem akcji uczynił Soldati plantacje trzciny w dolinach Comacchio (w filmie De Santisa były to pola ryżowe w prowincji Vercelli), zaś bohaterkami wieśniaczki pracujące nań w pocie czoła. W przeciwieństwie do jednego z czołowych twórców włoskiego neorealizmu, skoncentrował się jednak nie tyle na ich katorżniczej pracy, co wziął pod lupę trudne życie tytułowej kobiety znad rzeki, Nives Mongolini (dziewiętnastoletnia Sophia Loren w swojej pierwszej głównej roli!). Podobnie jak w przypadku robotnicy Silvany, a później fordanserki Anny, także o względy Nives walczy dwóch mężczyzn: człowiek bez skazy, zawsze stojący na straży porządku i moralności Enzo (tym razem Gérard Oury zamiast Rafa Vallone) oraz typ spod ciemnej gwiazdy Gino (etatowego szubrawce Vittoria Gassmana zastąpił stawiający pierwsze kroki w branży filmowej Rik Battaglia). Jak nie trudno się domyślić, targana namiętnościami kobieta wybiera zimnego drania - ten zaś przyczynia się do jej zguby i sprawia, że z wyżyn radości spada na samo dno rozpaczy. 
 
O ile w drugiej połowie seansu uczucie bezsilności spowodowane nieszczęściem tytułowej kobiety znad rzeki niemal przelewa się na widzów (wystarczy przypomnieć sobie poszukiwania syna przez Nives), o tyle początkowo Mongolini bezwstydnie kusi, uwodzi i emanuje seksapilem. Najlepszym tego przykładem są bez wątpienia sceny ścinania trzciny, kiedy ubrana jedynie w krótki sweterek i obcisłe szorty brodzi po kolana w rzece oraz scena tańca (zmysłowe mambo zamiast dynamicznego boogie-woogie czy pełnej namiętności i erotyzmu rumby).  
 
Po seansie "La Donna del fiume" pozostaje ogromny niedosyt. Mario Soldati nie wymyślił bowiem niczego nowego, a jedynie zaserwował widzom to, co już znają - tyle że w ładniejszej oprawie graficznej, bo w technikolorze. Jeśli więc ów film zasługuje z jakiegoś powodu na uwagę, powodem tym jest bez wątpienia Sophia Loren. Dziewiętnastoletnia wówczas aktorka znakomicie wcieliła się w rolę matki, umiejętnie łącząc tragizm granej przez siebie postaci z urokiem prawdziwej kobiety. Dała więc miłośnikom (włoskiego) kina przedsmak tego, czego będą mogli doświadczyć już za kilka lat, oglądając "Matkę i córkę" Vittoria De Sici. 
