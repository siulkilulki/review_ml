<unique_name>
film/Carte+Blanche-2015-702937
<film>
Carte Blanche
<film_link>
http://www.filmweb.pl/film/Carte+Blanche-2015-702937
<film_rating>
7.3
<review_link>
http://www.filmweb.pl/reviews/Nie+widz%C4%99+inaczej-17540
<reviewer_mark>
8
<review>
Najnowszy film Jacka Lusińskiego opowiada historię tak nieprawdopodobną, że gdyby nie fakt, iż jest oparta na prawdziwych wydarzeniach, ciężko byłoby w nią uwierzyć. Podstawą dla tej produkcji stała się biografia lubelskiego nauczyciela Macieja Białka, który przez kilka lat ukrywał przed światem, że traci wzrok. 
 
W jednym w lubelskim liceów pracuje uwielbiany przez uczniów historyk Kacper Bielik (Andrzej Chyra). Nauczyciel początkowo bagatelizuje pojawiające się problemy ze wzrokiem. Znajduje dla nich proste wytłumaczenie – zmęczenie, czytanie po nocach przy kiepskim oświetleniu. Sytuacja zmienia się kiedy dochodzi do wypadku. Lekarza są zgodni, że wada genetyczna Kacpra spowoduj u niego całkowitą utratę wzroku. I właśnie w tym momencie załamany nauczyciel otrzymuje propozycję od dyrektorki szkoły (Dorota Kolak). Ma przejąć wychowawstwo klasy maturalnej. Wyzwanie to staje się dla niego sensem dalszego życia. Za wszelką cenę stara się ukryć swoje problemy zdrowotne by nie stracić pracy. 
 
Obsadzony w głównej roli Andrzej Chyra spisał się znakomicie, kreując swoją postać niezwykle wiarygodnie. Kacper Bielik to nauczyciel z pasją, który ma świetne podejście do uczniów. Jednocześnie jest to samotny mężczyzna mieszkający z matką. Dowiedziawszy się o swojej chorobie, początkowo zamierza uciec od diagnozy. Decyduje się jednak nie poddawać i walczyć o swoje życie. Mimo pogarszającego się wzroku Kacper znajduje sposób na to, jak poruszać się po gąszczu szkolnych korytarzy i sprawdzać klasówki swoich uczniów. Zmagania te są prawdziwą próbą siły, z którą nasz bohater  radzi sobie nad wyraz dobrze. Andrzej Chyra doskonale balansował między humorem a tragizmem swojej postaci, dzięki czemu Kacper Bielik jest naprawdę przekonujący. 
 
Spośród pozostałej części obsady wyróżnić należy jedną z uczennic Kacpra. Klara (Eliza Rycembel) to dziewczyna, która z pozoru jest outsiderką i buntowniczką. W rzeczywistości jednak to postać o wiele bardziej złożona, która ukrywa problemy domowe pod płaszczem wyrzutka. Równie dobrze zaprezentował się po raz kolejny Arkadiusz Jakubik, tym razem w roli Wiktora – przyjaciela głównego bohatera. 
 
Na szczególną uwagę zasługuje materiał zdjęciowy i montaż, za który odpowiedzialni są Witold Płóciennik i Jarosław Barzan. Sposób ukazania stopniowej utraty wzroku przez balansowanie światłem i ostrością to wspaniały zabieg. Dzięki temu widzowie mają możliwość postrzegania rzeczywistości oczami głównego bohatera, którego wzrok pogarsza się coraz bardziej. Wart uwagi jest również sposób przedstawienia Lublina. Miasto ukazane zostało jako malownicze miejsce, pełne nieodkrytych zakamarków i urokliwych uliczek. 
 
Pomimo tragizmu tej historii przesłanie filmu ma wydźwięk optymistyczny. "Carte Blanche" to opowieść o zmaganiach z prawdziwymi dramatami, o niepoddawaniu się nawet największym przeciwnościom losu, o znalezieniu siły, by stworzyć swoje życie od nowa.