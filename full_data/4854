<unique_name>
film/Powi%C4%99kszenie-1966-33008
<film>
Powiększenie
<film_link>
http://www.filmweb.pl/film/Powi%C4%99kszenie-1966-33008
<film_rating>
7.8
<review_link>
http://www.filmweb.pl/reviews/%C5%BBycie...+a+sztuka-1182
<reviewer_mark>
10
<review>
Bohaterem filmu wybitnego włoskiego reżysera Michelangelo Antonioniego pt. "Powiększenie" jest odnoszący spore sukcesy zawodowe fotografik, Thomas. Nie jest on tylko fotografem mody, lecz także artystą przygotowującym realistyczny album ze zdjęciami o Londynie. W poszukiwaniu tematu, przebrany za bezdomnego nędzarza, spędza noc w miejskiej noclegowni. Dalsze próby znalezienia ciekawego obrazu do sfotografowania podejmuje w parku, gdzie jego uwagę przykuwa para w czułej pozie. Thomas zaczyna robić im z ukrycia zdjęcia i nawet po tym, gdy zostaje zauważony, nie przerywa fotografowania. Nie zamierza oddać negatywu błagającej go o to kobiecie. Nie wie, że przez wywołanie tego filmu wplącze się w, jak mu się będzie wydawało, zagadkę morderstwa... 
 
Ta z pozoru banalna kryminalna historia daje Michelangelo Antonioniemu możliwość głębszego zastanowienia się nad współistnieniem i przenikaniem się w świecie dwu sfer - sztuki i życia. 
 
Wielu ludzi uważa, że prawdziwym artystą można nazwać tylko człowieka nieopanowanego, ekscentrycznego i ekstrawaganckiego. Nie wystarcza to, że jest się autorem wielu wybitnych i oryginalnych dzieł, trzeba się jeszcze "odpowiednio" zachowywać. Muzyk podczas koncertu łamie swoją gitarę i rzuca ją w tłum szalejącej publiczności. Ale i Thomas próbuje kształtować swój wizerunek. Pragnie być uznanym nowoczesnym artystą. Czas płynie, wartości szybko się zmieniają, a on nie może pozostać w tyle. Jeździ ekstrawaganckim samochodem, nowiutkim rolls-roycem. Wystrój przestronnego mieszkania i odzież, szyta przez modnych projektantów, mają także świadczyć o jego głębokim ekscentryzmie. Thomas wykonuje wiele niepotrzebnych i gwałtownych ruchów, na przykład, gdy odbiera telefon w obecności Jane, czy podczas rozmów z innymi. Stara się zachowywać tak, żeby zwrócić na siebie uwagę. Dla kaprysu kupuje w antykwariacie stare drewniane śmigło, które w tym momencie wydaje mu się piękne. Chce za wszelką cenę podkreślić swą niecodzienność. Zawsze przed rozpoczęciem sesji zdjęciowej zdejmuje buty. Te zachowania i gesty mają na celu utwierdzenie otoczenia, jak i samego Thomasa, o tym, że jest prawdziwie wybitnym twórcą. Ale dlaczego mu na tym tak zależy? Odpowiedź jest prosta. W Londynie ktoś zwyczajny, normalny, niczym się nie wyróżniający nie ma żadnych szans na zostanie zauważonym - na sukces. Artyści stworzyli w Londynie swój własny świat, określany dziś mianem burzliwego świata "pop-artu". Preferowało się w nim swobodny styl życia i rodzącą się już muzykę rockową. Symbolami statusu nowego pokolenia były wspomniane już przeze mnie drogie samochody, mieszkania i ubiory. Młodzi twórcy często spotykali się w drogich lokalach, podczas narkotycznych seansów. Na takim właśnie seansie, w jakimś londyńskim mieszkaniu, Thomas spotyka modelkę Veruschkę, która zapowiadała, że jeszcze przed południem wyjeżdża do Paryża. Zapytana, czemu nie jest w Paryżu, odpowiada - "Paryż? Ależ ja właśnie jestem w Paryżu!"... I chyba tym jednym zdaniem można by podsumować młodych artystów londyńskich. 
Chęć bycia niezależnym i oryginalnym artystą źle wpływa na Thomasa. Fotograf, z racji swego talentu, uważa się za człowieka wybranego i lepszego od pozostałych. Pewien swojej wyższości nad innymi ludźmi, gardzi nimi. Scena ustawiania jednej z pozujących mu kobiet przypomina żołnierską musztrę. Podobnie wygląda wydanie modelkom polecenia, by przez długie godziny stały nieruchomo, słuchając muzyki, i czekały na fotografa. Według Thomasa, pozujące mu dziewczyny powinny dziękować za to, że w końcu uśmiechnęło się do nich szczęście. Fotograf ten sprawia wrażenie osoby, która panuje nad wszystkim i nad wszystkimi. Podchodzi do świata z obojętnością i lekceważeniem, a wręcz z obrzydzeniem... Pozbawiony uczuć, także, a może zwłaszcza, w kontaktach z kobietami zachowuje się beznamiętnie. One po prostu go nudzą. "Mam kobiety na karku przez cały dzień. Ładne dziewczyny są zawsze gotowe na..." - narzeka. Zgodnie z tym przekonaniem Thomas odnosi się do swoich partnerek - "dziwek", bo tak je nazywa - jak do rzeczy, i to w dodatku jednorazowego użytku. Szamocząc się w parku z kobietą, błagającą go o oddanie filmu z kompromitującymi zdjęciami, zupełnie nie reaguje na jej uczucia. Nie znaczy to, że ich nie zauważa - przecież stara się uchwycić emocje Jane na kliszy - ale poza tym zupełnie go one nie interesują. Bo jak powiedział kiedyś Tomasz Mann: "Artysta ginie z chwilą, gdy staje się człowiekiem i zaczyna czuć". Z tych słów wynika, że Thomas jest prawdziwym artystą... 
 
Sztuka wiąże się często z ogromną sławą i uznaniem, a co za tym idzie, także z pieniędzmi. A dla pieniędzy ludzie zawsze gotowi byli zrobić wszystko... Dlatego wielu z nich poświęca się dla sztuki. Thomas jest gotów przespać się w noclegowni miejskiej, byleby zrobić jakieś ciekawe zdjęcia. Jedna ze współpracujących z nim modelek, Veruschka, odgrywa na zawołanie erotyczną ekstazę. Ludzie zrobią wszystko, żeby wznieść się na wyżyny sławy. Dwie dziewczyny, które chcą zostać modelkami, z początku zbywane przez artystę, nie dają za wygraną. Wiedzą bowiem, że sesja zdjęciowa u Thomasa jest dla nich jedyną szansą wybicia się ponad codzienność i "normalność". Dla kariery zrobią wszystko, wezmą nawet udział w erotycznych zapasach ze starszym od siebie fotografem. A Thomas - artysta może uczynić z tych zwykłych dziewczyn wielkie modelki, które w świecie kultury masowej staną się niemalże "księżniczkami". Potrzaskana gitara solisty zespołu rockowego staje się przedmiotem kultu. W świecie kultury masowej, w którą to rzeczywistość weszliśmy już w połowie XX wieku, takie zachowania stają coraz to powszechniejsze. Przedmiot związany ze sławną osobą - idolem jakiejś grupy społecznej, często wywodzącym się ze świata sztuki - jest czczony na równi z samym twórcą, staje się przedmiotem kultu. Tylko, że jego świętość może trwać nawet bardzo, bardzo krótko. Zasady kierujące społeczeństwem zmieniają się równie szybko, co wartości estetyczne w świecie mody, gdzie to co dziś jest piękne i fascynujące, może już jutro znaleźć się na śmietniku. Thomas, który na koncercie zdobył połamaną gitarę ucieka przed goniącym go tłumem. Ale już za chwilę wyrzuca ją i odchodzi. Dla ludzi na ulicy ta relikwia jest tylko nieużytecznym kawałkiem pomalowanego drewna, czymś, co można z pogardą odrzucić... 
 
Jednym z wielu zadań sztuki jest pokazywanie tego co się dookoła nas dzieje - pokazywanie współistniejącej z nią sfery - sfery życia. Ludzie często bezgranicznie wierzą, że to co przedstawia dzieło sztuki, musi być od razu oddaniem rzeczywistości. Zapominają o tym, że prawdziwym artystą jest tylko człowiek o bujnej wyobraźni, otwarty na świat. Prawdziwy artysta często porusza się po świecie fikcji. "Bo tylko wtedy można tworzyć, gdy nic nie jest naprawdę, gdy prawda nie ogranicza tworzenia" - napisał Andrzej Werner interpretując film Antonioniego. Granica pomiędzy prawdą a zmyśleniem jest w sztuce ledwo zauważalna. A że sztuka jest tak silnie powiązana z ludzkim życiem, to i zwyczajny człowiek często musi zetknąć się z fikcją... 
 
Obiektyw aparatu, przez wielu uznawany za symbol obiektywizmu i właściwego oddania rzeczywistości, także może popełnić błąd - pokazać coś w taki sposób, że człowiekowi wydawać się będzie, że widzi coś, czego w rzeczywistości nie ma. Wszystko zależy od sposobu interpretacji tego, co się widzi. Aparat tak, jak i ludzkie oko, nie jest nieomylny. Michelangelo Antonioni chce na to zwrócić szczególną uwagę. Pragnie uzmysłowić nam, że nie możemy bezmyślnie przyjmować tego, co zobaczymy za prawdziwe. Nawet zrobienie zdjęcia i zapisanie pewnego obrazu na kliszy nie zapewnia nas o tym, że obraz, jaki otrzymamy na odbitce będzie "prawdą". Może być mylący, tak jak mylące są często nasze doznania zmysłowe. 
 
Sztuka, będąc dla jednych źródłem radości i sukcesu, może innym ludziom zepsuć życie. A to przez to, że często łamie ona wszelkie zasady prywatności... Jest to szczególnie ważne, jeśli mamy do czynienia z fotografią. Przekonała się o tym Jane, która spotkała się z kochankiem w parku, chcąc pobyć z nim w samotności. Nie spodziewała się nawet, że ktoś ją obserwował. A Thomas, którego zainteresował ten widok, nie zastanawiając się nawet czy mu "wolno", zaczął robić im zdjęcia... A gdzie się podziała jego moralność? Dobre pytanie. Odpowiedź jest prosta - artyści od dawien dawna mają zupełnie inne prawa niż zwykli ludzie. Daje im się większą swobodę, żeby móc potem podziwiać efekty ich pracy. Ale w dzisiejszych czasach twórcy zaczynają przekraczać już wszelkie granice i ta sytuacja, o dziwo, nie przestaje się społeczeństwu podobać... 
 
Sztuka, reprezentowana w filmie Michelangelo Antonioniego przez fotografię, ma ogromny wpływ na kształtowanie życia tak bohaterów, jak i ich otoczenia. Ma ona wielką moc - może ze zwykłej gitary stworzyć relikwię dla tłumów, a z młodych dziewcząt znane na całym świecie modelki. Sztuka jest dla wielu ludzi źródłem utrzymania, a dla innych elementem destrukcyjnym. Potrafi zmienić twórcę w nieczułe i samolubne stworzenie, ale także uzmysłowić komuś, jak należy żyć. Sztuka wprowadza ludzi w inny od codzienności świat, bardziej fantazyjny, kolorowy. Świat którego podstawami są marzenia i wyobraźnia. Nie wolno od niego uciekać, nie należy się go bać ni wstydzić. Należy postępować tak, jak to robi w ostatniej scenie filmu Thomas - złapać nieistniejącą piłkę i odrzucić do grających nią ludzi. Tylko trzeba pamiętać o tym, w którym świecie przebywa się naprawdę, żeby nie pomylić rzeczywistości z fikcją. Istnienie sztuki jest dziś tak istotne i ma tak ogromne znaczenie, iż zupełnie nie wyobrażam sobie bez niej świata. Nie boję się powiedzieć, że człowiek bez sztuki nie mógłby żyć... 
