<unique_name>
film/Si%C5%82a+przyci%C4%85gania-2013-679888
<film>
Siła przyciągania
<film_link>
http://www.filmweb.pl/film/Si%C5%82a+przyci%C4%85gania-2013-679888
<film_rating>
6.8
<review_link>
http://www.filmweb.pl/reviews/Ostatnie+kuszenie+heteryka-14688
<reviewer_mark>
2
<review>
W "Sile przyciągania" Stephan Lacant zamiast o żywych ludziach mówi o "Sprawie Gejowskiej". W miejsce psychologicznego dramatu o zakazanym uczuciu otrzymujemy od niego publicystyczny obrazek skrojony na miarę ideologicznych potrzeb. 
 
"It's A Man's World" – zdaje się powtarzać za Jamesem Brownem niemiecki reżyser i już w pierwszej scenie wrzuca nas do męskiego świata, w którym testosteron idzie pod ramię z siłą mięśni, a maczyzm jednocześnie sankcjonuje przemoc i w niej się wyraża. Lacant tak buduje filmowy świat, by nie zostawiać widzom najmniejszych wątpliwości: to nie jest miejsce dla gejowskich namiętności i poszukiwania własnej tożsamości. 
 
 A o tym właśnie opowiada "Siła przyciągania", historia homoseksualnego romansu rozgrywającego się w murach policyjnej komendy. Jest Marc, przykładny mąż i przyszły ojciec, jego rodzice niecierpliwie wyczekujący wnuka i koledzy z policyjnych szeregów. Wszyscy prawi, porządni i poukładani. Jest wreszcie on – Kay, temperamentny gej z niecnymi planami. Wystarczy kilka wspólnych treningów, by heteroseksualny Marc zmienił się w gejowskiego kochanka. 
 
 Lacant zbytnio się nie wysila, żeby przekonać nas do swoich postaci. Nie buduje nastroju, tylko wrzuca widza w sam środek opowieści. Nie byłoby w tym nic złego, gdyby tworzył thriller lub kino akcji – w melodramacie skoki na głęboką wodę sprawdzają się jednak nieporównanie rzadziej. Zamiast portretować powolną przemianę bohatera, reżyser stawia na gwałtowne wolty (mnożąc przy tym fabularne nonsensy). Nie sposób więc uwierzyć w ekspresową przemianę heteryka-homofoba w bywalca gejowskich klubów przeżywającego erotyczne uniesienia w tamtejszej toalecie. Trudno też przejąć się jego dramatem. Bo świat filmu Lacanta żywcem wyjęty jest z edukacyjnej czytanki, której celem jest walka o Sprawę, a nie o bohaterów. 
 
To, co najciekawsze w filmie Lacanta dzieje się w ciągu ostatnich kilkunastu minut. Gdy na jaw wychodzą romanse dwójki bohaterów,  w "Sile przyciągania" pojawiają się prawdziwe emocje, a bohaterowie przestają być papierowymi figurkami, stając kłębkiem nerwów i namiętności. Ożywają jednak tylko na chwilę, bo reżyser nie ma już czasu na ich dramaty, a ponadto musi domknąć narracyjną klamrę, która z serii przypadkowych scen uczyni opowieść o tym, że pogodzenie z samym sobą i odrzucenie społecznej presji, może dać prawdziwą wolność i szczęście. Proste? Proste.