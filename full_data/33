<unique_name>
Avatar
<film>
Avatar
<film_link>
http://www.filmweb.pl/Avatar
<film_rating>
7.4
<review_link>
http://www.filmweb.pl/reviews/Wizualnie+mistrzowsko%2C+fabularnie+hmm...-9377
<reviewer_mark>
8
<review>
"Avatar" – film, który niemal podzielił świat na fanów, przeciwników i tych, którzy go nie widzieli. James Cameron powraca po 12 latach i zdobywa szczyty rankingów box office, pokonując inny swój film – "Titanic". Ale czy spełnił oczekiwania, które po zapowiedziach były ogromne? Zobaczmy. 
 
 Na pewno największą zaletą jest wykreowany świat. Tego nie da się opisać, trzeba po prostu zobaczyć. Całość jest magiczna i tworzy świetny baśniowy klimat. Trójwymiar tylko potęguje wrażenie bycia na Pandorze. Nie ma żadnych wyskakujących z ekranu stworów i przedmiotów oraz przesadzonej głębi. Całość dość dobrze oddaje sposób, w jaki człowiek widzi rzeczywistość. Jeśli chodzi o efekty specjalne, to w "Avatarze" są już naprawdę bliskie doskonałości. Momentami trudno odróżnić to, co stworzył komputer, od tego, co istnieje naprawdę. Technologia Performance Capture sprawia, że Na'vi wyglądają tak naturalnie, jak tylko się da. 
 
 Grę aktorów oceniam jako dobrą. Na pewno spośród obsady najbardziej wyróżnia się Zoe Saldana, która świetnie odegrała rolę Neytiri (wszystkie postacie Na'vi były grane przez aktorów, na których nałożono później komputerowo obraz). Nie jest to co prawda niesamowicie wysoki poziom, jednak biorąc pod uwagę jak zazwyczaj wygląda gra aktorska w tego typu produkcjach, to należą się same pochwały. Na uwagę zasługuje również Stephen Lang. Mimo że przez większość filmu gra z taką samą miną, to jako pułkownik Quaritch sprawdza się bardzo dobrze. Ma budzić niechęć do siebie i to robi. Niestety reszta obsady nie pokazuje niczego szczególnego. Jednak trzeba wziąć pod uwagę to, jaką pracę musieli wykonać aktorzy: m.in. nauka jazdy konnej, strzelania z łuku. Sam Worthington przeszedł nawet krótkie szkolenie wojskowe, a Michelle Rodriguez lekcje pilotowania śmigłowca. 
 
Muzyka w filmie, skomponowana przez Jamesa Hornera sprawdza się świetnie, idealnie oddaje klimat, choć nie wyróżnia się niczym szczególnym na tle innych.  Kompozytor w ciekawy sposób do tradycyjnych dźwięków wplata elementy etniczne, takie jak chórki, piszczałki czy bębny oraz elementy elektroniczne. Najlepiej wypadają utwory "Jake's first flight", "Becoming one of 'The People', becoming one with Neytiri" oraz ponad jedenastominutowy "War". Piosenka kończąca film "I see you" Leony Lewis brzmi całkiem dobrze, ale można odnieść wrażenie, że jest podobna do utworu "My heart will go on" z "Titanica", swoją drogą skomponowanego także przez Hornera. 
 
Zdjęcia, za które odpowiada Mauro Fiore są rewelacyjne. Powiedziałbym nawet, że to jedne z najlepszych, jakie dane mi było widzieć. Największe wrażenie robią ujęcia podczas lotów na Ikranach i podczas końcowej bitwy, szczególnie najazdy kamery z góry. Wszystko cały czas jest klarowne, a zarazem dynamiczne, nie ma chaosu. W spokojniejszych scenach już nie wyróżniają się niczym szczególnym, ale wciąż nie można niczego zarzucić. 
 
 Na koniec kwestia najważniejsza i niestety największa wada "Avatara", czyli fabuła. W sumie jest niezła, choć to ocena trochę naciągana. Jako zalety można uznać brak błędów logicznych, bardzo dobre jej prowadzenie, dbałość o szczegóły i to, że nie przynudza. Przy tym warto byłoby wspomnieć jeszcze o reżyserii, która stoi na bardzo wysokim poziomie. No, ale z tego Cameron jest znany. Wszystko jest dopięte na ostatni guzik. Pomysł z planetą (a w zasadzie księżycem), jako jednym organizmie połączonym niczym ludzki mózg, do którego Na'vi mogą się podłączyć za pomocą warkoczy, podobnie jak do innych zwierząt, jak dla mnie rewelacja. Niestety wad jest sporo. Przede wszystkim schematyczność, przez co film jest przewidywalny od początku do końca, oraz nieciekawe dialogi (najbardziej raziło mnie chyba: "-Czemu mnie uratowałaś? -Bo masz silne serce"). No i sam szkielet fabularny przypomina fabułę "Tańczącego z Wilkami". Tu jednak pan Cameron mógł się bardziej postarać. 
 
Mimo wszystko, film moje oczekiwania spełnił niemal w 100%. Ma świetny baśniowy klimat, na fabułę, w tym wypadku, można przymknąć oko, który w kinie robi ogromne wrażenie. Ale czy seans w domu też się spodoba? Zobaczymy po premierze DVD i Blue-Ray, które już na wiosnę. Czy film stanie się kultowy? Jeśli kontynuacje zostaną dobrze zrobione, to może zająć pozycję numer 2 w historii, zaraz za "Gwiezdnymi Wojnami". Film jak najbardziej polecam każdemu, kto lubi lekkie kino i nie wymaga bardzo głębokiej fabuły. Jest to świetna rozrywka, nie ważne, czy masz lat trzynaście, czy dwadzieścia, czy też czterdzieści. Były to jak dotąd moje najlepiej wydane pieniądze na film oglądany na wielkim ekranie.