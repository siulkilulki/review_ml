<unique_name>
film/Frozen-2010-505608
<film>
Frozen
<film_link>
http://www.filmweb.pl/film/Frozen-2010-505608
<film_rating>
5.8
<review_link>
http://www.filmweb.pl/reviews/Uwaga+na+krzese%C5%82ka-11230
<reviewer_mark>
5
<review>
Wszystkich fanów narciarstwa ostrzegam przed oglądaniem tego filmu - przyjemność, jaką czerpiemy z 10-minutowego wjeżdżania wyciągiem na stok może zamienić się w śmiertelny lęk przed jakimkolwiek środkiem transportu górskiego (w szczególności przed wyciągiem krzesełkowym). Nie wspominam już o tym, że całą frajdę jazdy na stoku mogą zabrać nam otaczające go lasy, a właściwie strach przed watahami czających się w nich krwiożerczych wilków, które tylko czekają aż jakiś biedny narciarz wyjedzie poza trasę. 
 
 Po obejrzeniu filmu "Frozen" amerykańskiego reżysera Adama Green'a zacząłem się zastanawiać co ja uczyniłbym w sytuacji bohaterów. Zostaję uwięziony ponad 10 metrów nad ziemią, na krzesełku, w nocy. Mam obok siebie histeryzującą dziewczynę i leniwego kumpla. To trudne... jednak na pewno nie zdecydowałbym się na skok z wyciągu, na proste nogi, wcześniej pozbywając się nart, biorąc pod uwagę wysokość i stopień zmrożenia śniegu. Jeden z uwięzionych chłopaków postanowił spróbować (przypominam o wilkach). Jednak nie będę czepiał się logiki w filmie, bo to jest amerykańska produkcja, amerykański stok i ogólnie Amerykanie (czy lina na której zaczepione są krzesełka jest ostra jak brzytwa?). 
 
Cała historia idealnie nadaje się do obejrzenia wieczorem tuż po zejściu ze stoku. Film jest lekki, łatwy i przyjemny. Nie jest to typowy horror mający na celu przede wszystkich straszyć. Obraz jest zdecydowanie bardziej podobny do np. "Ludzkiej Stonogi" - gdzie reżyser skupia się bardziej na szczegółach i samym pomyśle niż na ogólnym wyrazie artystycznym filmu. Nie brakuje także scen, przy których chce się odwrócić głowę od ekranu (ohyda!) i klasycznego wątku romantycznego typowego dla amerykańskiego kina komercyjnego. Projekcję szczególnie polecam panom mającym nieutalentowane w narciarstwie partnerki (niech zobaczą, że przez nie można nawet zginąć... w każdym razie nie tylko z nudów). 
 
 Od strony technicznej nie mogę mieć zastrzeżeń. Nie brak ładnych ujęć na góry, a także ciekawych wstawek z wyciągów. Gra aktorska wypada raczej średnio – po amerykańsku. Nie ma tu niestety żadnej postaci wybijającej się na pierwszy plan, szczególnie przykuwającej uwagę widza (jaka była chociażby we wspomnianej wcześniej "Stonodze" – dr Heiter). Nie mniej jednak klimat filmu jest cały czas wyczuwalny, a napięcie stopniowo rośnie. Pod koniec zacząłem się zastanawiać, jak inaczej mogłaby się potoczyć cała akcja i tak naprawdę co będzie dalej z bohaterami. Film nie daje jednoznacznej odpowiedzi na powyższe pytania co dodatkowo zwiększa jego wartość i powoduje kolejną refleksję dotyczącą tego tematu. 
 
 "Frozen" nie zawodzi. W trakcie seansu dostaje się dokładnie to, czego się oczekiwało po młodzieżowym amerykańskim horrorze, dlatego warto go obejrzeć. Tylko uważajcie później na stoku! 
