<unique_name>
Dzienniki.Motocyklowe
<film>
Dzienniki motocyklowe
<film_link>
http://www.filmweb.pl/Dzienniki.Motocyklowe
<film_rating>
7.4
<review_link>
http://www.filmweb.pl/reviews/%C5%9Awi%C4%99ty+Che%2C+m%C3%B3dl+si%C4%99+za+nami-4857
<reviewer_mark>
8
<review>
Niektórzy ludzie z lewicowych ugrupowań non stop mnie zaskakują. Z jednej strony zarzucają katolikom robienie wielkiego świętego z Jana Pawła II, obie części "Karola, który (po)został..." nazywając hagiograficznymi dziełkami bez większej wartości artystycznej, a przy tym nie zauważają niczego złego w filmie wznoszącym nad niebiosa Ernesta Che Guevarę - człowieka bezpośrednio odpowiadającego za śmierć wielu ludzi, w tym dzieci, które nie potrafiły sobie radzić z rewolucyjnym terrorem. Mowa tu o "Dziennikach motocyklowych" Waltera Sallesa, z Gaelem Garcią Bernalem w roli głównej. 
 
Fabuła filmu bazuje na książce pod tym samym tytułem, będącej pamiętnikiem z podróży w czasie studiów Guevary po Ameryce Łacińskiej, jaką odbył wraz ze swym przyjacielem Albertem Granado (Rodrigo de la Serna); wspomnienia Alberta to drugie źródło filmu. 
 
W latach pięćdziesiątych XX wieku obaj argentyńscy chłopcy wybrali się starym motocyklem w drogę na północ zwrotnikowo-koziorożcowej części Ameryki. Początkowo traktowali to przeżycie jako przygodę, sprawdzian wytrzymałości i własnych umiejętności. Pod koniec podróży byli już dojrzalsi, zaś młody Guevara był już zaangażowany ideologicznie i marzył o rewolucji w Ameryce Łacińskiej oraz stworzeniu wielkiego państwa obejmującego swą powierzchnią ziemie zamieszkane przez Kreoli (jak on to pięknie ujął - zjednoczonej Ameryki Łacińskiej). 
 
 Gra aktorska jest naprawdę znakomita, choć nie dzięki Bernalowi, a de la Sernie. Jego Alberto to postać żywiołowa, ciekawa i dzięki szerokiemu asortymentowi wad (w tym nieposkromionej chuci podsycanej przez zoofilskie opowieści) prawdziwa aż do bólu. Bernal, choć gra dobrze, kopiuje jedynie postać zawartą w scenariuszu: wyidealizowaną, anielsko (choć to sformułowanie raczej by się Che nie spodobało) ludzką, pełną szczytnych ideałów i konsekwentnie je realizującą. Ciekawie wygląda również obraz biedy Ameryki Łacińskiej - niektóre sceny wyglądają jak wyjęte z współczesnego dokumentu, a nie filmu fabularnego o wydarzeniach sprzed pięćdziesięciu lat. Gdyby tylko przymknąć oko na to, że główny bohater to t e n Ernesto Guevara, można byłoby oglądać go spokojnie jako przypowieść o dojrzewaniu, naiwnym młodzieńczym idealizmie i nadziei na lepsze jutro. Przy ocenie tego filmu staram się uwzględnić ten właśnie aspekt, i dlatego w ostatecznym rozrachunku stawiam mu względnie wysoką notę. 
 
 Niestety, o przyszłej tożsamości młodzieńca granego przez Bernala nie da się zapomnieć - nie tylko ze względu na dramaturgicznie niepotrzebne wyjaśnienie pochodzenia przydomku 'Che' i entuzjastycznie przyjętą gadkę Ernesta o Zjednoczonej Ameryce Łacińskiej (zapewne spodobałaby się niektórym fanatykom spod znaku dwunastu gwiazd na błękitnym tle), ale i wieńczące film plansze informujące o ponownym spotkaniu Alberta i El Comandante na "wyzwolonej" Kubie, na której wspaniałomyślny Guevara reorganizuje służbę zdrowia. 
 
 Mogłabym się rozpisywać na temat zaślepienia Latynosów w przypadku Che i równego mu Fidela, które sprawiło, iż "Dzienniki motocyklowe" są nie mniej, nie więcej, tylko komunistyczną hagiografią. Oddam im jednak sprawiedliwość, pisząc, skąd owa ślepota się wzięła: należy pamiętać, że cały Zachód, z dobrym Wujkiem Samem na czele, wypinał się, wypina i będzie wypinać na biedaków z południa, którzy w wyniku beznadziei swego życia zaczynają uwielbiać każdego, kto przynajmniej wygląda na dbającego o interesy niższych warstw społecznych. Stąd ta miłość wobec Che i jemu podobnym, której chyba już nigdy nie da się wykorzenić. Jest to wina nasza - Zachodu, i nie ma co oburzać się na tego typu filmy, tylko zamiast tego postępować tak, by nie było więcej powodów ich powstawania.