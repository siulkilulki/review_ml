<unique_name>
film/Dom+w+g%C5%82%C4%99bi+lasu-2012-487684
<film>
Dom w głębi lasu
<film_link>
http://www.filmweb.pl/film/Dom+w+g%C5%82%C4%99bi+lasu-2012-487684
<film_rating>
5.5
<review_link>
http://www.filmweb.pl/reviews/W+oczekiwaniu+na+koniec-13685
<reviewer_mark>
4
<review>
"Dom w głębi lasu" jest horrorem wpisującym się w klasyczny schemat swojego gatunku (przynajmniej na początku filmu). Grupa młodych przyjaciół wyjeżdża za miasto, żeby przeżyć weekend swojego życia i bawić się bez ograniczeń z dala od cywilizacji. Oczywiście dobra zabawa z czasem zamienia się w koszmar i walkę o przeżycie z jakąś demoniczną, pradawną siłą albo rozszalałym psychopatą. Typowy przebieg zdarzeń. 
 
To co wyróżnia film Drew Goddarda to nietypowe dla takich horrorów zakończenie. Zakończenie, które wykracza poza wszystkie widziane przeze mnie do tej pory schematy (nie jestem fanem horrorów, więc mogłem czegoś nie oglądać). Zakończenie, które sprawia, że widz odczuwa powagę i ogrom zaistniałej sytuacji i nawet przez moment (co prawda bardzo krótki moment) przechodzą mu dreszcze po plecach. Dodam tylko, że film nie kończy się klasycznym happy endem. 
 
Wracając do samej fabuły filmu, tak jak wyżej napisałem, grupa pięciu przyjaciół udaje się na weekend do samotnego domu stojącego w głębi lasu. Do miejsca, którego nie ma na mapie. Tam stają się częścią wielkiej, makabrycznej gry w której nie tylko będą ważyć się ich losy ale również losy całej ludzkości. 
 
Pomysł na film był dobry. I to tyle na ten temat. Samo wykonanie pozostawia wiele do życzenia. Po pierwsze, przez długi czas fabuła postępuje według utartych dla gatunku schematów. Zanim nastąpi niespodziewany zwrot akcji, można się solidnie wynudzić. Co prawda producenci starają się ratować sytuację, wprowadzając do wypowiedzi i działań bohaterów trochę humoru, ale nie zmienia to w żaden sposób odbioru całości obrazu. Ja proponuje w ramach oczekiwania na zapowiedziany zwrot akcji zabawić się w grę pod tytułem "co wydarzy się w następnej scenie".  Każdy, kto oglądał w swoim życiu chociaż jeden horror, ma szansę przewidzieć, jaki będzie rozwój wypadków. 
 
Z drugiej strony, oglądając ten film można odnieść wrażenie, że jego fabuła strasznie szybko gna do przodu (co nie zmienia faktu, że się dłuży). Wygląda to tak, jakby producenci chcieli przenieść widza od razu do zakończenia filmu, gdzie czeka na niego przygotowana przez nich specjalna niespodzianka. Sprawia to, że poszczególne sceny wyglądają na niedopracowane. Zamiast wciągać, nudzą i usypiają. Pozostawiają po sobie uczucie niezaspokojonej ciekawości (która na szczęście bardzo szybko mija). Do tego niektóre z nich są wybitnie żenujące (np. scena "imprezy" w leśnym domku). 
 
Trzeci minus produkcji to sylwetki bohaterów. Postacie przedstawione w filmie są po prostu nijakie. Autorzy do każdej z nich przyporządkowali jedną cechę, która determinuje ich zachowania przez cały film. Mamy więc do czynienia z głupią, puszczalską blondynką (farbowaną), z jej chłopakiem stylizowanym na sportowca, z intelektualistą, palącym cały czas zioło głupkiem i grzeczną dziewczynką. Sprawia to, że bohaterowie zachowują się sztucznie i są mało przekonujący. Z całej grupy najlepiej wypada upalony głupek (w tej roli Fran Kranz), który jest najciekawszą i najlepiej rozwiniętą postacią. 
 
Mimo swoich mankamentów produkcja ma też dobre strony. Film jest nastawiony na rozrywkę, nie wymaga od widza zaangażowania ani emocjonalnego, ani tym bardziej intelektualnego. Historia ma obfitować w strach i cierpienie bohaterów oraz w krwawe, brutalne sceny i taka jest. "Dom w głębi lasu" jest filmem, który na pewno zaspokoi oczekiwania fanów gatunku. A przebrnięcie przez początek obrazu zagwarantuje dodatkowe, niezapomniane emocje w końcówce. 
 
