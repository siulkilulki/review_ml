<unique_name>
film/Krew+dla+Draculi-1974-4248
<film>
Krew dla Draculi
<film_link>
http://www.filmweb.pl/film/Krew+dla+Draculi-1974-4248
<film_rating>
6.5
<review_link>
http://www.filmweb.pl/reviews/Szukaj%C4%85c+sposobu+na+k%C5%82%C3%B3w+zamoczenie-14358
<reviewer_mark>
7
<review>
W latach 70., erze raczkujących pastiszów, dekadzie odpowiedzialnej za przewartościowanie mitu śpiącego w trumnie krwiopijcy, Andy Warhol i Paul Morrissey nakręcili film, który nie tylko w komiczny sposób zagęszcza i uwydatnia atrybuty horroru wampirycznego, ale też buduje swoje własne credo. Bo przecież w gatunku przesyconych donośnym absurdem, ociekających seksem, mrużących do widza oko horrorów o artystyczno-kiczowatym kroju "Krew dla Draculi" stanowi prawdziwą świętość. 
 
Faktycznie, niewiele produkcji można wliczyć do powyższej kategorii. Kino grozy pozwala jednak twórcom na eksperymentowanie z formą swoich dzieł. Z doświadczenia prowadzonego na stokerowskiej legendzie duet Warhol/Morrissey wyszedł obronną ręką. Historia Draculi, rumuńskiego arystokraty, wyruszającego do Italii w poszukiwaniu nieskalanej "małżonki", narusza nietykalność klasycznej powieści bardziej, niż mogłoby się zdawać – ku uciesze widzów. 
 
Przewałkowaną przypowieść zaserwowano nam z zawrotnym twistem. Hrabia farbuje białe włosy, a na popielate policzki nakłada makijaż. Nie zabija go słońce, nie musi spoczywać w drewnianym grobowcu. Momentami nie wiadomo, jak ustosunkować się do nowego Draculi, nie wiadomo, czy reżyserowany przez Paula Morrisseya obraz traktować jako innowacyjną czarną komedię z wyższej półki czy też horror klasy "B" w ładniejszej oprawie audiowizualnej. "Krew dla Draculi" to dziwadło, ponieważ adaptując cechy typowe dla art house'u, obstaje przy plebejskim fasonie znanym z "Die, Monster, Die!" lub "Navy vs. the Night Monsters". W filmie nie brakuje więc sentymentalnej, rozrzewniającej muzyki oraz czarujących i gustownych kostiumów, przeplatających się nawzajem z przerysowaną grą aktorską i efektami specjalnymi ciut bardziej starannymi niż te z dzieł Eda Wooda. Niemniej, konserwacja jednego z najstarszych filmowych trupów przyniosła satysfakcjonujące efekty. Draculę wykopano spod ziemi i posadzono obok Leatherface'a i Billy'ego Lenza. 
 
Udo Kierowi, odtwórcy roli tytułowej, udało się skraść show, mimo że jego gra wzbudza mieszane uczucia. Kier jest przekonujący jako konający wampir-męczennik, choć zarazem niektóre ujęcia, jak sceny wymiotowania krwią, przedstawiają go w niekorzystnym świetle – głupkowatości. Na pewno zaś niemiecki aktor gra w sposób jednostajny i sumienny. Warto też docenić komediowy ton "Krwi dla Draculi". Do rozpuku bawią frywolne siostry udające dziewice, by pojąć za męża bogacza, oraz Joe Dallesandro – cyniczny jebaka, ganiający z siekierą za amancikiem zgarniającym mu kobiety sprzed nosa (czy też sprzed wielokrotnie obnażanych pośladków). 
 
 "Krew dla Draculi" to film w dziwny sposób udany, niemal bezbłędny – klasyk w swoim gatunku (patrz wyżej). 
