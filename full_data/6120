<unique_name>
film/Siedmiu+wspania%C5%82ych-2016-662836
<film>
Siedmiu wspaniałych
<film_link>
http://www.filmweb.pl/film/Siedmiu+wspania%C5%82ych-2016-662836
<film_rating>
7.0
<review_link>
http://www.filmweb.pl/reviews/Siedmiu+wspania%C5%82ych...+przyb%C5%82%C4%99d%C3%B3w-19404
<reviewer_mark>
6
<review>
Najnowsze dzieło Antoine’a Fuqua to remake westernu z lat 60. o tymże tytule. W przypadku obu filmów fabuła pozostaje taka sama: garstka przypadkowych wyrzutków łączy siły, by uwolnić mieszkańców wioski na rubieżach zachodnich terenów Stanów Zjednoczonych od niewypowiedzianego zła – Bartholomew Bogue’a, psychopatycznego bogacza granego przez Petera Sarsgaarda. Dokładnie do tego złożenia, i niczego więcej, ogranicza się kreacja głównego antagonisty – nie powala, ale jednocześnie zaspokaja wystarczająco, aby przebrnąć przez cały film. 
 
Koniec końców, gwiazdami spektaklu jest tutaj tytułowych "Siedmiu wspaniałych", kongregacja wyznawców prawa rewolweru. Już od zaczątku pierwszego aktu, kiedy to Emma Cullen (Haley Bennett) jako samozwańcza delegatka mieszkańców wynajmuje przygodnego rewolwerowca, aby ten rozprawił się z ich problemami, wprowadzeni zostajemy do postaci Denzela Washingtona – Sama Chisolma, egzekutora prawa i sprawiedliwości, obrońcy uciśnionych, który podtrzymuje całą tę awangardę razem – oraz Chrisa Pratta – Josha Farradaya, nałogowego hazardzisty i filistra. Oboje wykonują w tym względzie świetną robotę, połączenie ich charyzmy i nonszalancji efektywnie przykuwa do ekranu (nie umniejszając ich talentowi, po części oczywiście wynika to z faktu, że owe role nie wykraczają w żadnej mierze poza ich dotychczasowy dorobek). Para kowbojów wyrusza na krucjatę, której założeniem jest skompletowanie godnego zespołu i tym samym usunięcie egzystencji pana Bogue’a z naszego wymiaru. 
 
Na wyróżnienie zasługują także dość pomysłowa kreacja i solidny występ postaci Ethana Hawke'a – nękanego powojenną traumą strzelca długodystansowego, który w ferworze walki zmienia się w dziką bestię. "Dziką" w znaczeniu dosłownym, bo gdy wokoło świszczą kule, Goodnight Robicheaux warczy, charczy, pluje i gryzie. 
 
Tu niestety zaczynają się problemy, bo interakcja pomiędzy nimi a resztą zespołu jest bardzo szczątkowa. W zasadzie wiemy o nich tylko tyle, ile powiedział nam scenariusz: do "Już nieco mniej wspaniałej czwórki" należą między innymi skazany na banicję Apacz, Red Harvest (Martin Sensmeier), czy quasi-ksiądz, Jack Horne (Vincent D’Onofrio), który na polu walki zmienia się w wygłodniałego "niedźwiedzia". Brak dialogu pomiędzy tymi bohaterami niestety nie przydaje filmowi powodów do chwały, a szkoda, bo gdyby skrócić odrobinkę sceny akcji lub najazdy po krajobrazach amerykańskiej prerii, to na pewno gdzieś dałoby się go wcisnąć. 
 
Niedociągnięć oczywiście nie sposób puścić mimochodem, patrząc obiektywnie, ale w przypadku "Siedmiu wspaniałych", medal tych wad ma dwie strony. Antoine Fuqua już z założenia nie stawia tutaj na chwytającą za serce opowieść, lecz porządny western rodem z XX-wiecznego kina. Z powodzeniem realizuje to postanowienie poprzez efektowne sceny akcji połączone z rozległymi pejzażami pustkowi Dzikiego Zachodu. I choć kinematografia w "Siedmiu wspaniałych" nie grzeszy tytułową wspaniałością, to kombinacja prostych zdjęć, dobrego montażu i soczystych strzelanin sprawdza się bardzo dobrze. Chyba jedynym, do czego mógłbym się w tej materii przyczepić, jest porażająca trywialnym CGI finałowa minuta, która zdecydowanie nie wieńczy całości filmu przysłowiową "wisienką". 
 
Jeśli gdzieś w głębi serca darzycie sentymentem stare westerny, to na "Siedmiu wspaniałych" warto wybrać się choćby po to, aby ten sentyment odświeżyć i zaspokoić. Bo pomimo że najnowsze dzieło Antoine'a Fuqua nie jest bezbłędne, a jego postaci wykreowano na modłę współczesnych realiów, to wciąż stanowi dobry film, na którym z pewnością będziecie się świetnie bawić.