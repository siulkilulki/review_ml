<unique_name>
film/Lena-2011-586698
<film>
Lena
<film_link>
http://www.filmweb.pl/film/Lena-2011-586698
<film_rating>
5.9
<review_link>
http://www.filmweb.pl/reviews/Wszyscy+kochaj%C4%85+Len%C4%99-11818
<reviewer_mark>
7
<review>
Po obejrzeniu już kilkunastu filmów 27. Warszawskiego Festiwalu Filmowego, muszę powiedzieć, że holenderska "Lena" zalicza się do tych, które najbardziej przypadły mi do gustu. Mimo kilku wad i schematycznego zakończenia ten portret młodej dziewczyny jest jak najbardziej wart obejrzenia. 
 
Tytułowa Lena to córka Holendra i polskiej emigrantki. Ojciec dawno się ulotnił, a matka z jednej strony kurczowo trzyma się dziecka, z drugiej nie robi nic, by obdarzyć ją uczuciem czy wsparciem. Lena nie jest wzorem piękności. Ma nadwagę i mało proporcjonalne rysy twarzy. Nie przeszkadza to jej w oddawaniu się marzeniom o prawdziwej miłości. Póki co zadowala się szybkimi, pozbawionymi czułości numerkami. 
 
Wszystko zmieni się, kiedy w jej życiu pojawi się Daan. Ku zaskoczeniu wszystkich wydaje się, że przystojny chłopak jest autentycznie zainteresowany dziewczyną. Wkrótce Lena wyprowadzi się z domu i przeprowadzi do niego. Tam ożywczo wpłynie nie tylko na Daana ale i na jego ojca. Lena, która jeszcze nie tak dawno mogła jedynie marzyć o tym, że ktoś ją pokocha, teraz znalazła się w sytuacji, w której kocha ją zbyt wiele osób. 
 
"Lena" spodobała mi się za sprawą głównej bohaterki. Debiutantka Emma Levie stworzyła postać z jednej strony kruchą, pełną kompleksów, a z drugiej twardą i pragmatyczną. Jej obojętność wobec seksu oraz skrywana, lecz namacalna tęsknota za bliskością zostały pokazana z tak wielkim przekonaniem, że nie sposób jej nie kibicować. Dlatego też uważam, że w końcówce reżyser ją zdradził. Poszedł po linii najmniejszego oporu, wybrał błahe, ograne zakończenie, które mocno spłaszczyło nie tylko portret psychologiczny Leny, ale i całą jej historię. Wydaje mi się, że dziewczyna zasłużyła na lepsze potraktowanie. 
 
Znakomitą kreację stworzyła w tym filmie także Agata Buzek. Jako toksyczna matka jest histeryczna, narcystyczna, zaborcza, dominująca, a zarazem bardzo słaba psychicznie. Jej postać łatwo mogła stać się karykaturą, jednak Buzek doskonale ominęła pułapki, stając się jednym z jaśniejszych punktów całego filmu. Plusem jest także Jeroen Willems w roli zamkniętego ojca Daana, który pod wpływem Leny ponownie pozwala sobie na uczucie. 
 
Mimo rozczarowującego zakończenia "Lena" to naprawdę dobre kino. Warto, byście dali mu szansę.