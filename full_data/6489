<unique_name>
film/Zagadka+nie%C5%9Bmiertelno%C5%9Bci-1983-10468
<film>
Zagadka nieśmiertelności
<film_link>
http://www.filmweb.pl/film/Zagadka+nie%C5%9Bmiertelno%C5%9Bci-1983-10468
<film_rating>
7.1
<review_link>
http://www.filmweb.pl/reviews/O+mrocznej+finezji-13628
<reviewer_mark>
8
<review>
Lubimy, kiedy horror łączy się z innymi, wyodrębnionymi i pozornie sprzecznymi gatunkami filmowymi, a już w zupełności z dramatem lub ciężkim kinem psychologicznym. To właśnie wtedy film grozy, przemycając do świata przedstawionego żal, melancholię i prawdziwe życiowe troski, staje się nieodparcie niepokojący i straszny, a nade wszystko – realny. Niewielu twórców z korzystnym dla siebie skutkiem zmierzyło się z tą konwencją. Obok "Nie oglądaj się teraz" Nicolasa Roega czy "Pozwól mi wejść" Tomasa Alfredsona z czystym sumieniem można postawić niniejsze dzieło. 
 
Wiosną 1983 roku swoją premierę odnotowała "Zagadka nieśmiertelności" – na równi opowieść grozy i kino dramatyczne, bardzo zresztą przytłaczające. Nie można skwitować tego obrazu wprost jako horroru, i nie tylko ze względu na jego specyficzną stronę wizualną, której uwagę poświęcę w dalszej części tekstu. Przede wszystkim jest to wyszukana i skąpa fabularnie historia, pomimo nieobfitej treści bardzo intensywnie przedstawiona – "vampire flick" co najmniej nietypowy. 
 
 Osią konstruktywną fabuły jest postać Miriam (Catherine Deneuve). Urodziwa, kilkusetletnia wampirzyca z gracją, ale i coraz większym głodem spędza swe wiekuiste dni na ziemi. Miriam jest głodna wszystkiego, z czego bez trudu korzystają inni nowojorczycy: począwszy od kontaktów towarzyskich, na wyższych doznaniach kończąc. Gra na pianinie otoczona okazami sztuki, oddaje się rozpuście, a nawet kocha, jednocześnie nie będąc szczęśliwą. W końcu, co znaczą ponętni i oddani kochankowie (Susan Sarandon, David Bowie) w obliczu podłej nieskończoności, dyktującej rutynowe i bolesne reguły życia? 
 
Na tle wielu lepszych i gorszych wampirycznych opowieści powstałych w latach osiemdziesiątych "The Hunger" prezentuje się wyśmienicie. To istna perła, a jednocześnie nieoceniony, nieoszlifowany skarb. Film pomiatany w kręgach uznanych krytyków i przez nich okrzyknięty jako efekciarska szmira bez życia. A przecież mistrzowsko wyreżyserowany przez Tony'ego Scotta obraz to horror nad wyraz życiowy; namiętny i problematyczny, stawiający wyraźny akcent przy ważnych pytaniach. To film naładowany emocjami i emocje wyzwalający, studium przemijania i cierpienia na miarę pamiętnego "Nosferatu wampira" z Klausem Kinskim. 
 
Kultowa plastyczność i sugestywność obrazu w pełni zasługuje na swoją legendarność. Wizualnie "The Hunger" przedstawia górnolotny poziom i mógłby być wliczony w poczet najatrakcyjniejszych dla oka dzieł kina grozy. Montaż filmu to czysta poezja. Cięcia są szybkie, agresywne i niespodziewane, a zdjęcia niejednoznaczne – z jednej strony nasycone i (nomen omem) żywe, z drugiej chłodne. Właściwie cały ten wyrafinowany projekt jest chłodny, a nawet zimny jak lód, co podkreślać ma przeszywająca muzyka Denny'ego Jaegera i Michela Rubini. Tych dwoje, podobnie jak operator Stephen Goldblatt i montażystka Pamela Power, a nawet kadry od charakteryzacji i kostiumograf (wyróżnieni zresztą nominacjami do Saturna), stworzyli bardzo wyrazisty i przekonujący świat, w którym panuje duszna aura strachu i niepewności. 
 
W dzień po seansie filmu Scotta zastanawiam się, kiedy poświęcę swój czas kolejnej projekcji. Urzekła mnie magia "Zagadki nieśmiertelności" – jej wysublimowany, mocno artystyczny styl, minimalistyczna forma i ekstrawertyzm, który wyzwala. Ta brytyjsko-amerykańska koprodukcja zapewnia w dużej mierze poetyckie doznania, ale odebrałem ją także jako rozrywkowy horror z wyższej półki. Krótki i pełen dobrego smaku film, zasługujący na więcej niż kojarzenie z infamią sceny łóżkowej z udziałem Deneuve i Sarandon. Małe arcydzieło. 
