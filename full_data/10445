<unique_name>
film/Bal+przebiera%C5%84c%C3%B3w-1988-115048
<film>
Bal przebierańców
<film_link>
http://www.filmweb.pl/film/Bal+przebiera%C5%84c%C3%B3w-1988-115048
<film_rating>
4.8
<review_link>
http://www.filmweb.pl/reviews/%22This+was+meant+to+be+Halloween%22-11373
<reviewer_mark>
2
<review>
Na życiowe dzieło Raya Di Zazzo "polowałem" parę lat nęcony fatalnymi recenzjami, jakie zebrał na rozmaitych portalach filmowych, a smaczku dodawała mu jeszcze pewna aura tajemniczości, obskurności, niszowości i zapomnienia. 
 
Głównym bohaterem filmu jest psychopatyczny Mark Walters (Addison Randall), którego niestabilność umysłowa jest wynikiem ciężkiego dzieciństwa - jego uzależniony od alkoholu ojciec często go maltretował i poniżał na oczach rówieśników. Potem reżyser ukazuje nam kilka morderstw na przestrzeni lat dokonanych przez Marka, aż w końcu przechodzi do właściwej akcji: czworo nastolatków Mandy, Billy, Allen i Kim, jedzie samochodem na halloweenową imprezę, jednak nie mają żadnych kostiumów. W trakcie drogi zatrzymują się w przydrożnym barze, żeby coś zjeść ich uwagę przykuwa sklep ze strasznymi kostiumami mieszczący się na tej samej stacji benzynowej, tuż koło baru. Właściciel proponuje im intrygujący układ: oferuje im wybrane stroje za darmo, jeśli dostarczą paczkę zawierającą inne halloweenowe stroje do położonej na odludziu posiadłości znanej w okolicy pod nazwą Hollow Gate zamieszkałej przez samotną starszą panią. Bohaterowie niemal bez zastanowienia zgadzają się wykonać prośbę sprzedawcy, po czym ruszają w drogę. Na miejscu odnajdują zmasakrowane ciało starszej kobiety powieszone na niciach niczym kukła. Wkrótce dowiadujemy się, że owa nieszczęsna staruszka była babcią chorego psychicznie Marka, to on właśnie odpowiada za jej śmierć i, jak nietrudno się domyślić, nie zamierza na tym poprzestać. Bramy posesji zostają zamknięte, teren otoczony ostrokołem, pułapkami i siatkami pod napięciem - rozpoczyna się upiorna halloweenowa gra. Mandy, Billy, Allen i Kim już wiedzą, że tej nocy na terenie Hollow Gate wydarzy się krwawy koszmar. 
 
Przyznam, że zarys fabuły jest dość obiecujący. Mamy grupę bezbronnych ofiar uwięzionych na wielkiej posesji i ściganych przez zamieszkującego ją psychopatę. W takiej sytuacji w filmie może wydarzyć się wszystko. Gdyby reżyser, Ray Di Zazzo, wykazał się odrobiną talentu czy polotu, taką jak John Carpenter w "Halloween", Bob Clark w "Czarnych świętach" bądź Sean S. Cunningham w "Piątku trzynastego", nawet z tymi marnymi funduszami, jakimi dysponował, mógł nakręcić mroczny, klimatyczny film grozy. Jednak zawiódł na całej linii. Akcja jest źle poprowadzona (od razu wiemy, kto zabija i dlaczego i znamy wygląd napastnika), w wyniku czego nie mamy żadnych elementów zaskoczenia ani strachu. Cały film możemy przewidzieć od momentu zawiązania akcji, ponieważ bohaterowie, pomijając, że umilają nam seans beznadziejnymi dialogami, sami są tak papierowi i sztampowi, że ten, kto obejrzał przynajmniej pięć slasherów, odgadnie nawet kolejność, w jakiej zginą. Co więcej słowo "aktor" na określenie osób występujących w filmie brzmi stanowczo zbyt dumnie i szlachetnie. To, co piszę, może wydawać się przesadzone, ale niestety tak właśnie jest. Aktorstwo w tym filmie jest fatalne. A już najbardziej niezrozumiałe jest, dlaczego reżyser obsadził najgorszą aktorkę w filmie (albo w historii horroru) w roli "final girl", czyli dziewczyny pokonującej mordercę. I chociaż druga dziewczyna też gra źle (ale najlepiej ze wszystkich czworga), to chociaż nadrabia urodą. Dziewczyna grająca Kim nie dość, że ma kaszalowatą twarz, to jeszcze nie wydaje z siebie żadnego dźwięku. Ośmiolatka zagrałaby lepiej, choć pewnie na zbliżonym poziomie. 
 
Sam morderca nie jest zbyt przekonujący, ale na tle reszty obsady wypada nieco lepiej. Postać Marka Waltersa to już całkiem inna bajka. Widać, że twórcy próbowali zrobić z niego szaleńca o wisielczym poczuciu humoru a la Freddy Krueger, który naigrawa się ze swoich ofiar. Jednak wynik końcowy ich aspiracji jest po prostu żałosny. Maniak przy każdym dokonanym przez siebie morderstwie pojawia się w innym stroju, co również nie jest pomysłem nowym: podobną sytuację mieliśmy w starszym o siedem lat slasherze "Terror w pociągu" z Jamie Lee Curtis w roli głównej. Tym razem jednak zabójca urocza nas wątpliwej jakości dowcipami, których tematyka jest zależna od stroju, np. gdy jest przebrany za żołnierza nazywa swoje ofiary żółtkami, a gdy jest kowbojem oskarża ich o kradzież bydła i wyzywa na pojedynek. W każdym razie efekt jest żenujący. 
 
Reżyser wprowadza do filmu wątek dwóch bohaterskich stróżów prawa, którzy przez cały film siedzą w barze i jedzą pulpety, jednocześnie zastanawiając się, czemu starsza pani dzieląca swój dom z niebezpiecznym psychopatą nie odbiera telefonu. Jeden z nich wpada nawet pod koniec filmu na doskonały pomysł, by sprawdzić, czy na terenie Hollow Gate wszytko w porządku... 
 
Zastanawiam się, czy "Bal przebierańców" nie miał być jakimś zwykłym wygłupem grupki studentów, bo nawet jeśli pominie się jego żenujący poziom artystyczny i rozrywkowy, zastanawia nie najlepsza, lekko przyćmiona jakość obrazu i kolorów (bardzo przypominająca "Modę na sukces"). Oczywiście film da się oglądać, jednak sprawia wrażenie amatorskiego. Mimo tego pojawił się w amerykańskich kinach i trafił nawet do Polski na kasetach wideo, co świadczy o tym, że pomimo wszelkich wątpliwości raczej bliżej mu do profesjonalnego filmu. 
 
Konfrontacja z "Bal przebierańców" okazała się dla mnie przeżyciem niezwykle rozczarowującym. Jest to film nieprawdopodobnie zły, pod względem zarówno technicznym, artystycznym jak i rozrywkowym. Sięga tak niskiego poziomu, że powiedziałbym, że jest jedną z najczarniejszych kart w historii slasherów. 
