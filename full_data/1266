<unique_name>
Aviator
<film>
Aviator
<film_link>
http://www.filmweb.pl/Aviator
<film_rating>
6.7
<review_link>
http://www.filmweb.pl/reviews/Niezwyk%C5%82a+historia+zwyk%C5%82ego+cz%C5%82owieka-3836
<reviewer_mark>
9
<review>
Osobiście nie widzę nic złego w tym, że Martin Scorsese, owładnięty manią zdobycia Oscara za reżyserię, tworzy superprodukcje próbujące wpasować się w gusta członków Akademii. Nie widzę w tym nic złego, gdyż kręci przy okazji filmy bardzo dobre, a nawet rewelacyjne (jak w przypadku "Gangów Nowego Jorku"). Jedną z takich prób był "Aviator", który co prawda Oscarów w ważniejszych kategoriach nie zdobył, niemniej jednak jest świetnym filmem, który zapisze się w historii kina przede wszystkim dzięki wspaniałej roli Leonarda DiCaprio. 
 
Głównym bohaterem "Aviatora" jest Howard Hughes (w tej roli DiCaprio), milioner, producent filmowy i lotnik. Dzieło Scorsese skupia się na jego filmach, biciu rekordów w przestworzach, romansach i chorobie nerwowej - oczywiście czasami poświęca więcej uwagi jednej sprawie niż innym. Niemniej jednak trzeba przyznać, że Hughes biografię miał ciekawą: romansował z Jean Harlow (Gwen Stefani), Katharine Hepburn (Cate Blanchett) i Avą Gardner (Kate Beckinsale); a to tylko sławniejsze z jego zdobyczy; wyprodukował kilkanaście filmów (z których, praktycznie rzecz biorąc, tylko parę nadawało się do oglądania), bił rekordy w szybkości w powietrzu i wielkości samolotów (to on skonstruował słynną Świerkową Gęś). Jego życie uosabiało spełnienie amerykańskiego snu, ale tylko tak się wydawało... 
 
Scorsese nakręcił film po mistrzowsku, z rozmachem, dbając o przeróżne detale. Udało mu się świetnie współpracować z aktorami, którzy stworzyli naprawdę niezapomniane kreacje. Na pierwszy plan wybijają się świetny DiCaprio, znakomita Blanchett (słusznie nagrodzona Oscarem za drugoplanową rolę żeńską) i najlepszy z nich wszystkich Alan Alda w roli senatora Ralpha Owena Brewstera. Pragnę tu gorąco polecić scenę ostatecznej rozgrywki w sądzie między Hughesem a Brewsterem, w której ujawnia się zarówno ogromny talent DiCaprio, jak i geniusz Aldy. Również bardzo dobrze zagrali Ian Holm jako profesor Fitz i Jude Law w roli Errola Flynna. Całkiem przyzwoicie grają również Beckinsale i debiutująca w filmie Stefani, choć specjalnie wielkich kreacji nie tworzą. 
 
Bodajże jedynym minusem filmu jest dla mnie nadmierna gloryfikacja Hughesa, który - jeśli dobrze się zastanowić - niczego wielkiego specjalnie nie dokonał. Poromansował sobie trochę, wylansował Jean Harlow, nakręcił z jeden-dwa filmy, o których się pamięta, no i bił rekordy w lotnictwie, co jest chyba jego największym wyczynem. Trzeba również przyznać, iż facet posiadał charyzmę. Nie zmienia to jednak faktu, że "Aviator" Scorsese jest po prostu niezwykłą historią zwykłego człowieka. 
