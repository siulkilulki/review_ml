<unique_name>
film/Wyznawcy-2001-3532
<film>
Wyznawcy
<film_link>
http://www.filmweb.pl/film/Wyznawcy-2001-3532
<film_rating>
3.9
<review_link>
http://www.filmweb.pl/reviews/Szatan+by+si%C4%99+wstydzi%C5%82+za+takich+wyznawc%C3%B3w-10163
<reviewer_mark>
2
<review>
"Wyznawcy" Bradforda Maya, reżysera, dla którego szczytem marzeń wydaje się nakręcenie filmu mającego dystrybucję kinową nie tylko w Stanach Zjednoczonych, niemalże doskonale wpisuje się we wszystkie utarte schematy obowiązujące w thrillerach z mordercami w tle. Mamy tu wszystko, co charakterystyczne dla typowego przedstawiciela tego gatunku: grupkę młodych ofiar, uciekających zawsze nie w tę stronę co trzeba, ginących także w odpowiedniej kolejności, kilka idiotycznych i nielogicznych decyzji, morderców w maskach i z nożami, a także typowe i fatalne zakończenie. "Wyznawcy" wyróżniają się tylko w jednym elemencie i jest to poziom, jaki sobą reprezentują. 
  
Głównymi bohaterami filmu jest pięcioro młodych ludzi. David (Charlie O'Connell) i Susan (Ashley Jones) to para zakochanych studentów, mająca plany ukończenia dobrego college'u oraz marzenia związane ze wspólnym, bezproblemowym życiem. Generalnie, należą do tych, przed którymi przyszłość stoi otworem. Nie do końca wiadomo, z jakich powodów przyjaźnią się z Erickiem (Bryan Kirkwood) i Samanthą (Jennifer Lyons), również parą, której życie ogranicza się właściwie do seksu, i to niekoniecznie ich wspólnego. On jest podrzędnym dilerem narkotyków, mającym już za sobą więzienną przeszłość; ona córeczką bogatego tatusia, którym straszy wszystkich naokoło. Grupę uzupełnia ciemnoskóry Joe (Rashaan Nall), który jako jedyny jest samotny, a znajduje się w scenariuszu tylko dla poprawności politycznej. Znajomi wyruszają więc na bliżej nieokreślone przedmiejskie tereny, nieopodal okolicznych lasów, gdzie organizowana jest impreza dla młodzieży. Niestety, goście nie są mile widziani przez miejscowych balangowiczów i szybko zostają z zabawy wyproszeni. W drodze powrotnej potrącają pociętą i oszołomioną dziewczynę (Elena Lyons). Ofiara wypadku twierdzi, że uciekła dziwnym zamaskowanym osobnikom, którzy zamierzali ją torturować i zabić. Wkrótce piątka, a właściwie już szóstka w wyniku ulicznego ataku nieoznakowanego vana zgubi się w lesie, rozbije samochód i rozpocznie przygodę swojego życia. Dla niektórych już ostatnią. 
  
"Wyznawcy" to nie tylko thriller o nastolatkach uciekających przed zamaskowanymi maniakami. Jak można domyślać się po tytule, to również film o tajemniczym kulcie do którego należy większa część małomiasteczkowej społeczności. W pewnym momencie trafią tam nasi bohaterowie, niestety już nie w komplecie. Tytułowi wyznawcy to słudzy szatana, którzy postanowili raz na pół roku składać mu ofiary z żywych ludzi, spijać ich krew i zachwalać imię swojego pana. Na ich czele stoi Seth (Patrick Bergin), dla zmyłki pełniący funkcję miejscowego pastora. Po cichu opiekuje się on jednak diabelskim kultem oraz jego wszystkimi wyznawcami. A ci opieki potrzebują, są bowiem nie mniejszymi fajtłapami niż ofiary, które próbują złapać. Gubią trop po kilkusekundowej przegranej szarpaninie, dokonują szaleńczych i samobójczych ataków, rzucając się na całą grupę w pojedynkę i w ogóle nie potrafią używać noża, no chyba że mają związanego przeciwnika. Wstyd i jedna wielka hańba. A szatan, oglądając w swoim królestwie piekielnym wyczyny swoich wyznawców, pali się ze wstydu. 
  
Aktorsko film prezentuje się bardzo kiepsko. Najsłabiej wypada Bergin w roli demonicznego (z założenia) Setha, który swoją kreacją bardziej śmieszy, niż przeraża. Co ciekawe, w czasach swojej młodości, aktor miał dość dobry występ u boku Julii Roberts w "Sypiając z wrogiem". Pozostali aktorzy po występie w "Wyznawcach" mogliby dostać angaż co najwyżej do jakichś drugoplanowych serialowych ról. Najgorszym elementem filmu jest jednak fatalny scenariusz i dziury logiczne. Co prawda, zawsze mogło być gorzej, a liczba niedorzeczności nie jest aż tak porażająca, ale fabuła nie ma w sobie nic interesującego, nie ciekawi, nie przeraża, czasami ociera się o śmieszność. 
 
Schematy, którymi posłużono się w "Wyznawcach", a przede wszystkim przewidywalność, powodują, że widz czuje się znużony już po kilku minutach projekcji. Fatalnie wypadają sceny tortur ofiar oraz obrzędów satanistów. Uboga scenografia ogranicza się do kilku świec i odwróconego krzyża. Wyznawcy bełkoczą pod nosem jakieś rytualne modlitwy, ofiary wywracają oczami udając przerażenie, a wszystko przy rwanym montażu i statycznych zdjęciach, właściwie z dwóch miejsc. Co ciekawe, montaż należy do największych atutów filmu. Nie jest on oczywiście nawet na średnim poziomie, ale w scenach w lesie czy w miasteczku jest zrobiony dość poprawnie. Generalnie, żaden z elementów filmu nie stoi może na jakimś katastrofalnym poziomie, ale prezentuje się bardzo, bardzo słabo. 
  
Niestety, "Wyznawcy" są filmem miernym. Co gorsze, takich filmów było i jest produkowanych bardzo dużo i fani naprawdę mają w czym wybierać. Nie polecę tej pozycji nikomu, bo jest ona gwarantem tylko i wyłącznie półtoragodzinnej monotonni. Może szkoda trochę, że poziom filmu nie jest jeszcze niższy. Wtedy można byłoby się przynajmniej pośmiać z głupoty. A tak to jest niestrasznie, nudno i w dodatku w miarę na poważnie.