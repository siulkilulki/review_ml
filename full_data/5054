<unique_name>
Zycie.Ukryte.W.Slowach
<film>
Życie ukryte w słowach
<film_link>
http://www.filmweb.pl/Zycie.Ukryte.W.Slowach
<film_rating>
7.4
<review_link>
http://www.filmweb.pl/reviews/%28Nie%29dob%C3%B3r+odpowiednich+s%C5%82%C3%B3w-3969
<reviewer_mark>
9
<review>
Słowa to takie drobne stworzonka, które żyją swoim własnym życiem. Są niezbędne dla prawidłowego rozwoju człowieka, ich niedo-/prze-syt powoduje dysharmonię w życiu człowieka. Słowa czasami niosą prawdziwe zbawienie, czasem zatrzymują człowieka w specjalnie wykreowanym przez niego zamknięciu. Tych i podobnych problemów związanych ze słowami dotyka "Życie ukryte w słowach", film Isabel Coixet. 
 
Hanna (Sarah Polley) żyje swoim własnym życiem. Nie cieszy jej praca, do nikogo się nie odzywa, nocą nawiedza ją dziwny głos (zagubiona dusza, którą wypuszczono z teologicznej Terra Incognita - Otchłani? demony przeszłości?). Zaniepokojony jej postawą szef proponuje jej urlop - kobieta wyjeżdża nad angielskie wybrzeże. Akurat na pobliskiej platformie wiertniczej ma miejsce wypadek, w wyniku którego ciężko ranny i oślepiony zostaje Josef (Tim Robbins). Hanna zgłasza się na ochotnika, by go pielęgnować. Między sanitariuszką a mężczyzną rodzi się nić porozumienia, która z czasem przechodzi w coś większego... 
 
Brzmi jak zarys przeciętnawego romansidła? Tylko tak się wydaje. "Życie ukryte w słowach" jest bowiem przejmującym dramatem, traktującym o otwartości na drugiego człowieka, cierpieniu psychicznym, kalectwie cywilnych ofiar wojen, czy też wreszcie wspomnianej już przeze mnie na początku roli słów w naszym życiu. Więź między dwojgiem głównych bohaterów ukazana jest w niezwykle przekonywujący sposób, w czym tkwi zasługa zarówno reżyserki, jak i dwojga znakomitych aktorów. 
 
Osobny wątek to kwestia tytułu. Polski tytuł został nieznacznie zmieniony w stosunku do oryginału ("Vida secreta de las palabras", czyli "Ukryte życie słów"). O co chodziło reżyserce? Czyżby o to, że wszelkie słowa, nawet te niewypowiedziane na głos (duch przemawiający na początku i końcu filmu), mają swoją moc, swoją złożoną tożsamość podobnie jak ludzie, nie muszą oznaczać tego, co znaczą w pierwotnym kontekście? Słowa są trudne do przeniknięcia, niewielu - tak jak Josef - potrafi dokopać się przez nie do prawdy. Gdy jednak już się to człowiekowi uda, odkrywa przed sobą prawdziwą naturę rzeczy i jest zmuszony ją zaakceptować - nawet jeśli wydaje się bolesna i niemożliwa do zaakceptowania. 
 
Mimo tak ciężkiego balastu w filmie tym nie brakuje lekkości, jaka panuje w przedstawianiu przez reżyserkę pracowników platformy wiertniczej (nawet gdyby sam wątek główny byłby zrealizowany nie za dobrze, film warto byłoby obejrzeć dla tej przepełnionej inteligentnym, ciepłym humorem prezentacji).