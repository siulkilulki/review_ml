<unique_name>
film/Miara+cz%C5%82owieka-2015-739687
<film>
Miara człowieka
<film_link>
http://www.filmweb.pl/film/Miara+cz%C5%82owieka-2015-739687
<film_rating>
6.4
<review_link>
http://www.filmweb.pl/reviews/J%C3%B3zef+K.+jest+mechanikiem-17373
<reviewer_mark>
7
<review>
Oryginalny tytuł filmu, "La loi du marché", to w wolnym tłumaczeniu "Prawa rynku". Angielski – "The Measure of Man" – oznacza oczywiście "Miarę człowieka". Kłopoty z translacją są w tym przypadku odzwierciedleniem centralnej, fabularnej przewrotki: oto utrzymana w duchu kina braci Dardenne historia mężczyzny szukającego pracy staje się naraz opowieścią o jej moralnym wymiarze. 
 
Gdy w pierwszej scenie widzimy bohatera w pośredniaku, karty wydają się rozdane: ot, będziemy obserwować powolną degradację marzeń Bogu ducha winnego szaraka z klasy robotniczej. Ale za dużo w mężczyźnie tłumionego gniewu, za dużo buzujących emocji, by to status quo utrzymać przez cały seans. Mechanik Thierry dowiaduje się od urzędnika, że kurs, który właśnie przeszedł, pójdzie na marne – mimo odpowiednich kwalifikacji, nie dostanie pracy. Thierry wychodzi wściekły, ale się nie poddaje. Prowadzi jeszcze jedną rozmowę, tym razem przez Skype'a: specjalista od rekrutacji najpierw zmusza go do przyjęcia niższego stanowiska i adekwatnej płacy, by następnie całkowicie wykluczyć mężczyznę ze stawki potencjalnych kandydatów. Emocjonalna intensywność nakręconej w jednym ujęciu sceny daje niezłe pojęcie o atmosferze całego filmu: choć brakuje w nim formalnych szaleństw, to twardy realizm wymaga od nas sporej wytrzymałości. 
 
Reżyser Stéphane Brizé składa swój film ze skrawków codzienności Thierry'ego. Bohater sprząta mieszkanie, siada do kolacji z żoną, robi zakupy, rozmawia z kolegami po fachu. Leitmotivem  są sceny kursu tańca, będące prostą i celną metaforą jego sytuacji: Thierry ma problemy z tempem, próbuje dostosować krok, co chwilę się gubi i wciąż wraca do "zadania" z coraz większą determinacją. Gdy w końcu otrzyma posadę ochroniarza w supermarkecie, Brizé rozszerzy swoją perspektywę na krytykę całego francuskiego socjalu i panoramiczny obraz społeczeństwa: w końcu to właśnie centrum handlowe jest miejscem, w którym przecinają się ścieżki przedstawicieli wszystkich stanów i zawodów. 
 
Weteran Vincent Lindon jest wyborny w roli Thierry'ego. Język ciała, mimika, sposób poruszania się, skupiony wzrok: wszystko pracuje tu na zniuansowaną, dojrzałą rolę. Bohater, z iście kafkowskiej figury, człowieka będącego ofiarą nieprzeniknionego systemu, staje się nagle siłaczem, walczącym o godność w pełnym ekonomicznych dysproporcji społeczeństwie. Jego przemiana – pokazana z empatią, ale bez ckliwości – to największa wartość surowego, humanistycznego poematu Brizé.