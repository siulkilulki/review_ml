<unique_name>
film/Wszystkie+nieprzespane+noce-2016-757223
<film>
Wszystkie nieprzespane noce
<film_link>
http://www.filmweb.pl/film/Wszystkie+nieprzespane+noce-2016-757223
<film_rating>
5.8
<review_link>
http://www.filmweb.pl/reviews/Nocna+Niecodzienno%C5%9B%C4%87-19347
<reviewer_mark>
7
<review>
Relacja dzieło-odbiorca. Relacja film-widz. Miłość, nienawiść, rozczarowanie, ignorancja, podziw, adoracja. Po seansie filmu "Wszystkie nieprzespane noce" podczas 43. Ińskiego Lata Filmowego długo nie mogłam jednoznacznie stwierdzić, co o nim myślę. Chyba nigdy nie miałam tak mieszanych odczuć. Potrzebowałam obejrzeć go po raz drugi, tym razem na festiwalu w Gdyni, by zdefiniować moją relację z tym filmem. 
 Krzysiek i Michał, dwudziestolatkowie z Warszawy, przyjaciele, spędzają noce na imprezach w stolicy. Widzimy tylko te fragmenty ich życia, które rozgrywają się po zmroku i nie wiemy tak naprawdę kim są i czym zajmują się za dnia. Chodzą od klubu do klubu, włóczą się po mieście, tańczą, piją, palą i rozmawiają o życiu. Poznają nowe osoby, mijają starych znajomych, spotykają dziewczyny. W tłumie poszukują samych siebie, w mieście swojego miejsca, w życiu sensu. Noc po nocy, impreza po imprezie. 
 Michał Marczak, młody, odważny dokumentalista, znany z takich filmów jak "Koniec Rosji" czy "Fuck for Forest" podąża z kamerą za dwójką bohaterów. Częściowo reżyseruje wydarzenia, częściowo tylko je rejestruje, wskutek czego w filmie zacierają się granice między dokumentem a fabułą. Rzeczywistość, czy fikcja, aktorzy, czy bohaterowie? Niektóre sceny wydają się zbyt spontaniczne, by mogły zostać napisane, a jednak film sprawia wrażenie niezwykle przemyślanego. Sam Marczak przyznaje, iż proces twórczy był jednym wielkim eksperymentem, mimo to nic nie wydaje się wymykać spod kontroli. Kolejne sekwencje tworzą układankę, która nie jest prostolinijną historią, a bardziej zapisem wspomnień. Na początku filmu przedstawiona nam jest definicja tak zwanych "wzgórz pamięci" – tendencji do zachowywania w swojej świadomości wspomnień z czasów młodości w bardziej intensywny sposób niż z jakiegokolwiek innego okresu w naszym życiu. I z takim nastawieniem należy oglądać ten film, jest to bowiem klucz do jego interpretacji. Specyficzny sposób narracji nabiera o wiele większego sensu, gdy jesteśmy świadomi faktu, że ukazana historia nie ma celu, do którego zmierza, a punktu kulminacyjnego będziemy wyczekiwać na próżno. Jest to luźny splot pojedynczych wydarzeń, wizjonerski koncept oparty na retrospekcjach. Tak naprawdę dzieło to można traktować jako mieszankę barw, ruchów, świateł i dźwięków, gdzie akcja jest tylko pretekstem dla wytworzenia zupełnie nowej atmosfery. Na ten niepowtarzalny, hipnotyzujący klimat "Wszystkich nieprzespanych nocy" składają się mistrzowskie ujęcia, zarówno imponujące master shoty, jak i niemal onieśmielające zbliżenia, oraz nieustannie pulsujący, klubowy, elektroniczny soundtrack. 
 Dopóki jednak nie przyjmiemy całkowicie tej konwencji, nie zanurzymy się do końca w świecie bohaterów, nie wczujemy się w rytm filmu, możemy mieć problemy z jego przyjęciem... Wystudiowana i wysmakowana estetyka bez trudu może być nazwana pretensjonalną. Wypowiadane w ekstazach i uniesieniach kwestie bohaterów mogą wydać się sztuczne. Muszę przyznać, iż sama uważam niektóre motywy za nieudane, a kilka scen za niepotrzebne. Postarałam się, by zignorować momenty, które wręcz raziły swoją nieudolnością, ale nie przyszło to bez wysiłku. Jednak stylistyka tego filmu urzekła mnie od pierwszej sceny, więc po prostu wybaczyłam mu braki, przyjęłam jego konwencję i po walce z myślami pokochałam go. 
 Czegoś takiego jeszcze w kinie nie było, nie tylko polskim, ale i światowym. Film tak nieprzewidywalny w swoich założeniach, równocześnie konsekwentnie przy nich obstający, nowatorski i uniwersalny, prowokujący i piękny zarazem. Z jednej strony wydaje się surowym zapisem nocnych eskapad, z drugiej szczegółowo zaplanowanym performancem. Jest to portret wielkiego miasta, które po zachodzie słońca zostaje przejęte przez poszukujących przygód młodych gniewnych. Jest to portret nowego pokolenia, z jednej strony składający mu hołd, z drugiej krytykujący styl życia głównych bohaterów. Pokazuje ich romantyczność, bezmyślność, skrajne emocje, a przede wszystkim przepełniającą ich pustkę i tęsknotę za czymś nieuchwytnym, pozostającym poza ich zasięgiem. Reżyser zostawia film widzom do interpretacji. Warto go obejrzeć, przeżyć, przemyśleć. Dźwięki i obrazy "Wszystkich nieprzespanych nocy" zostaną bowiem na długo w pamięci po opuszczeniu sali kinowej. 
