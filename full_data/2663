<unique_name>
film/Sucker+Punch-2011-501864
<film>
Sucker Punch
<film_link>
http://www.filmweb.pl/film/Sucker+Punch-2011-501864
<film_rating>
6.2
<review_link>
http://www.filmweb.pl/reviews/Akcja+w+slow+motion-11113
<reviewer_mark>
2
<review>
Pierwszy film Zacka Snydera, z jakim się zetknąłem, to "300". Zrealizowana z epickim rozmachem produkcja na podstawie komiksu Franka Millera zyskała ogromne uznanie, głównie za wyjątkowy sposób realizacji. Snyder oddał bowiem cały klimat komiksu poprzez zastosowanie specjalnej techniki (wykorzystanej już przy "Sin City" Roberta Rodrigueza), dzięki czemu na ekranie widzieliśmy sceny rodem przeniesione z papierowego pierwowzoru. Potem pojawili się "Watchmeni", czyli kolejna adaptacja komiksu, tym razem Alana Moore'a. Film został jednak chłodno przyjęty, wielu zarzucało mu długi czas trwania, źle wykorzystane możliwości jakie oferował komiks czy wreszcie mało dynamiczną akcję. Zwolennicy Snydera byli jednak zachwyceni. Reżyser po raz kolejny zaoferował widzom wspaniale wykreowany świat, niezwykle barwny i plastycznie dopracowany do perfekcji. Osobiście jestem fanem obu tych produkcji ("Świt żywych trupów" uznałem za złe dobrego początki), dlatego gdy tylko usłyszałem o kolejnym projekcie Zacka, na mojej twarzy pojawił się uśmiech i rozpoczęło się długie oczekiwanie. 
 
Tytuł "Sucker Punch" nie wiele mówił. Z pierwszych wzmianek na temat fabuły, opowiadających o dziewczynie trafiającej do szpitala psychiatrycznego, która z pomocą swej wyobraźni będzie próbowała się z niego wydostać, miałem cichą nadzieję na pewnego rodzaju połączenie "Labiryntu Fauna" z klimatem "Wyspy Tajemnic", okraszone wspaniałą wizją Snydera. Gdy światło dzienne ujrzał pierwszy zwiastun, zrozumiałem, jak bardzo się pomyliłem. Trailer wypchany był najróżniejszymi fantastycznymi istotami, którym tyłki kopały zjawiskowe, uzbrojone po zęby, dziewczyny. Zapomniałem o "Labiryncie Fauna" - w "Sucker Punch" miało być wszystko o czym chłopcy tacy jak ja mogliby marzyć. 
 
Nasi dystrybutorzy postarali się jak nigdy. Polska premiera odbyła się równocześnie ze światową i nie mogło mnie na niej zabraknąć. Dobrze znałem pierwsze nieprzychylne opinie na temat filmu. Mówiono o braku konkretnej fabuły, ale takich reakcji się spodziewałem. Tak naprawdę oczekiwałem dokładnie tego, co ujrzałem w zwiastunie, czyli solidnej naparzanki, która wgniecie mnie w fotel. 
 
Pierwsze minuty obrazu oferują nam to, czym zasłynął Zack Snyder. Perfekcyjnie wykorzystane slow motion wprowadza nas w historię głównej bohaterki, granej przez Emily Browning, a wszystkiemu towarzyszy świetnie dopasowana piosenka Sweat Dreams. Bohaterka traci matkę, dochodzi do konfliktu z ojczymem, w wyniku czego dziewczyna trafia do zakładu psychiatrycznego, gdzie ma zostać poddana lobotomii. I tu Snyder zaczyna bawić się z widzem. W momencie gdy lekarz wyposażony w niewielki młotek zaczyna dobierać się do pacjentki, wszystko nagle się zmienia, a zakład okazuje się być burdelem. Wyobraźnia dziewczyny? Zabieg niczym w Zagubionej Autostradzie Davida Lyncha, bohaterka kreuje swój własny świat, w którym próbuje sobie poradzić. Z pomocą czterech przyjaciółek postanawia uciec ze strzeżonego budynku. Nie jest to jednak takie łatwe, ponieważ dziewczyny potrzebują czterech przedmiotów, których zdobycie będzie wymagało od nich nie lada poświęcenia. Tymczasem trzeba tańczyć na scenie, by zaspokajać wymagania gości. Baby Doll, bo tak nazywa się główna bohaterka, w trakcie tańca kreuje w swej wyobraźni kolejne światy, w których jej i przyjaciółkom przychodzi walczyć z całą masą przeciwników. I wtedy zaczyna się dziać... 
 
Wojownicze dziewczyny, olbrzymi samuraje, I Wojna Światowa, akcja, efekty specjalne, wybuchy, strzelaniny, roboty, akcja, samoloty, rycerze, orki, smoki, akcja... i jak to wszystko wygląda! Oczy wychodzą na wierzch, a szczęka opada i nie wiem jak inni, ale dla mnie nie było w tym żadnego przesytu. A gdy jeszcze dodać do tego znakomitą scenografię i jeszcze lepszą muzykę wtedy otrzymujemy absolutną pełnię szczęścia. 
 
I to by było na tyle jeśli chodzi o zachwyty. W innych aspektach jest niestety gorzej, dużo gorzej. Zacznijmy od dziewcząt, które wyglądają cudownie, ale talentu aktorskiego nie posiadają w ogóle. Snyder zatrudnił gwiazdki znane głównie nastolatkom, co pewnie miało przyciągnąć do kina tę część widowni... w ogóle męską część widowni. Ale patrząc na to z perspektywy czasu, może jednak lepiej, żeby aktorki pokroju Vanessy Hudgens trzymały się "High School Musical". Dużo więcej spodziewałem się też po Emily Browning. Nie pokazała absolutnie nic więcej niż jedną, smutną minę na całe 110 minut filmu (pamiętacie jej wspaniałą kreację w "Lemony Snicket"?). Ostatecznie więc bohaterki są niezwykle płaskie i widz wcale im nie kibicuje, nie interesuje go czy dziewczynom się uda, czy nie - byle tylko było na co popatrzeć. Po części jest to też wina scenariusza, bo dialogi drętwe, bo przewidywalne (ale kilka elementów zaskoczenia jest), itd. I samo w sobie to nie jest najgorsze, bo - jak już wcześniej pisałem - tego się spodziewałem, ale Snyder mógł się bardziej postarać przynajmniej w kwestii wykreowanych przez niego światów, które przemierzają bohaterki. W ostatnim czasie mogliśmy oglądać krótkie animacje (element promocyjny filmu), które właśnie opowiadały osobną historię każdego z tych światów, opowiadały o ich mieszkańcach i problemach. Tymczasem w filmie potraktowano te miejsca po łebkach, całkowicie pomijając ich historię, w skutek czego widz traktuje je tylko jak areny, na których trzeba walczyć, a przecież te miejsca powinny żyć własnym życiem. Szkoda też, że reżyser nie do końca wykorzystał możliwości, które sam sobie stworzył. Jak mówiłem, wprowadził elementy bliskie "Zagubionej Autostradzie", a nawet "Incepcji", jednak w pewnym momencie filmu wszystko to odeszło na dalszy plan i przestało mieć większe znaczenie. Miejscami też zdarzało się Snyderowi przelukrować, bo jak już te wszystkie dziewczyny się razem zejdą i jak one zaczną płakać, to już wszystkiego się odechciewa. Na szczęście wynagradzają to smoki, akcja, wybuchy, samuraje, akcja... 
 
Moim skromnym zdaniem jest to najgorszy z trzech ostatnich aktorskich filmów Zacka Snydera. Ale skłamałbym mówiąc, że żałuję wizyty w kinie. Nie, ponieważ dostałem dokładnie to czego chciałem. Kategoria PG-13 zmusiła twórcę, do pozbycia się brutalniejszych scen, ale wykorzystanie robotów czy parowych zombie, odrzuciło konieczność pokazywania krwi, nie tracąc przy tym nic ze swej efektowności, dlatego sądzę, że nie jest to problemem. Nie każdemu ten film się spodoba, nie zdobywa też przychylnych recenzji, ale uważam, że wszystko jest kwestią podejścia. Oczekując wielkiego kina, można być zawiedzionym - ja bym był. Bo ten film to zwykły przeciętniak, ale nie wiele jest przeciętniaków, które tak wyglądają! Dlatego oczekując efektownej naparzanki, można być zadowolonym (bo "zachwycony" to za duże słowo) - ja jestem. 
