<unique_name>
film/Ratuj%C4%85c+pana+Banksa-2013-657700
<film>
Ratując pana Banksa
<film_link>
http://www.filmweb.pl/film/Ratuj%C4%85c+pana+Banksa-2013-657700
<film_rating>
7.3
<review_link>
http://www.filmweb.pl/reviews/Batalia+o+Mary+Poppins-15142
<reviewer_mark>
8
<review>
Pewna siebie, ostra i zdecydowana pani przybywa do Los Angeles i rozstawia wszystkich po kątach. Kręci nosem, zmienia plany i jest bezkompromisowa, a przede wszystkim walczy o swoją wizję Mary Poppins i nie zamierza jej oddać na pożarcie machinie Walta Disneya (Tom Hanks). P.L. Travers (Emma Thompson) odbywa nie tylko podróż z Wielkiej Brytanii do Ameryki, ale również w głąb siebie i swojej przeszłości. John Lee Hancock przedstawia nam magiczny świat, który narodził się z żalu i złości. 
 
Pamela Travers jest autorką książek o Mary Poppins, które zawładnęły sercami milionów dzieci na całym świecie. Disney zamierza zekranizować losy niani i z determinacją walczy o prawa autorskie. W tej walce nic nie jest łatwe, a siły nie rozkładają się symetrycznie. Autorka zawsze ma prawo ostatniego słowa i utrudnia pracę zespołu na różne sposoby. Jej działania wywołują salwy śmiechu, wprowadzając widownię w dobry nastrój. 
 
Hancock wprowadza nas w dwa różne światy przy pomocy równoległej narracji. Z każdą minutą odkrywamy tajemnice pani Travers  i wkrótce zaczynamy z nią sympatyzować, pomimo wielu wad. Aż trudno uwierzyć, że tak zgorzkniała osoba mogła stworzyć  serię książek dla dzieci.  W trakcie filmu poznajemy jej motywację i przeszłość, co pozwala nam dostrzec złożoność jej postaci.  Wzruszamy się poczynaniami małej dziewczynki, które obdarzyła swojego ojca zbyt dużą miłością i wiarą, która zaważyła na całym jej dorosłym życiu. 
 
W ten słodko-gorzki świat wprowadzono nas z pewnym namaszczeniem i pietyzmem. Możemy podziwiać perfekcyjny obraz pani Travers i Walta Disneya, na którym z czasem pojawiają się rysy. Seria barw i barwnych postaci podkreśla wyjątkowość produkcji oraz opowieści dla dzieci. Mistrzowsko wypada Emma Thompson, która kradnie uśmiechy i łzy widzów. 
 
"Ratując pana Banksa" to historia o zmaganiu się z samotnością i rozgoryczeniem, to walka o pamięć i ideały. Jest to też opowieść o przyjaźni i zrozumieniu. Przed kim należy uratować pana Banksa? Myślę, że przed nim samym, przed jego wyborami i oschłością, brakiem czułości i wyrozumiałości. A przede wszystkim przed żalem i rozgoryczeniem, które zostały przelane przez Pamelę identyfikującą bohatera ze swoim ojcem. 
                   
               
