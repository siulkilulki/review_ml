<unique_name>
film/Mroczne+miasto-1998-4885
<film>
Mroczne miasto
<film_link>
http://www.filmweb.pl/film/Mroczne+miasto-1998-4885
<film_rating>
7.3
<review_link>
http://www.filmweb.pl/reviews/Neo-noir%2C+w+pogoni+za+konwencj%C4%85-12345
<reviewer_mark>
9
<review>
Główny bohater (Rufus Sewell) budzi się w wannie, wewnątrz jednego z pokoi hotelowych, po czym dostrzega na podłodze zwłoki brutalnie zamordowanej kobiety. Pozbawiony wszelkiej pamięci znajduje portfel zawierający dokumenty na nazwisko John Murdoch. John ucieka z miejsca zbrodni, a wkrótce po tym dowiaduje się, że policja ściga go za serię morderstw dokonanych na prostytutkach. Zdezorientowany mężczyzna w pogoni za tożsamością i wspomnieniami orientuje się, że jest ścigany przez kogoś znacznie potężniejszego od miejscowej policji. 
   
 Prywatni detektywi, wilgotny asfalt, napięta atmosfera pod osłoną nocy i oczywiście perwersje, to idealny kąsek dla kina noir. Gatunku lub stylistyki czarno-białej kinematografii, wywodzącej się z filmu gangsterskiego, która wraz z szerszym pojawianiem się kina kolorowego - zaczęła umierać śmiercią naturalną na przestrzeni lat 50. XX wieku. Kolejne dekady zrodziły dziecko czarnego filmu – neo-noir. "Chinatown" Romana Polańskiego,  "Taksówkarz" Martina Scorsese i wreszcie najcenniejszy protoplasta filmu Alexa Proyasa, czyli "Blade Runner" Ridleya Scotta, z którego reżyser "Dark City" czerpał najbardziej. 
   
 Estetyka filmu Proyasa nawiązuje do najcenniejszych pozycji w gatunku, z którego się wywodzi - często stawiając silne wykrzykniki na kształt hołdu wobec kultowych pozycji, jak choćby scena wiszącego nad przepaścią Johna Murdocha (Rufus Sewell), do złudzenia przypominająca jedną z końcowych scen legendarnego "Blade Runnera", w której to podobnie zawisł Rick Deckard (Harrison Ford). Jak jednak wiadomo – najlepsi wzorują się na mistrzach, a z czasem sami zostają naśladowani. Tak też stało się z "Dark City", który dla wielu stał się ofiarą potęgi marketingu i zginął w cieniu znacznie bardziej kasowego "Matrixa" braci Wachowskich. "Matrix" wszedł na ekrany kin rok później, a wokół niego do dziś krążą pomówienia dotyczące plagiatu i zbyt silnych odwołań estetyczno-merytorycznych względem dzieła Alexa Proyasa. 
   
 Twórcy "Dark City" na czele z polskim operatorem, Dariuszem Wolskim - w stylistyce noir bronią się w zupełności, sprawnie unikając planów pełnych, bazując na kontrastach i wyrazistych cieniach miejskiej topografii. Idą jednak o krok dalej w kwestii formy, nadając miejscu i czasowi akcji wartość dodatkową, będącą zagwozdką zarówno widza jak i głównego bohatera – próbującego dowiedzieć się, dlaczego wydostanie się z miasta jest niemożliwe i dlaczego miasto spowija wieczna noc, zresztą bardzo charakterystyczna dla tego gatunku. To, obok finałowej sceny jednak nie jedyna próba ucieczki od formy narzuconej przez nurt noir. O ile wątek mordowanych prostytutek, pesymistyczna atmosfera każdej sceny ukazującej zwykłe koleje losu mieszkańców miasta i niejednoznaczność moralna uwikłanych w intrygę postaci – są sprawnie wyeksponowaną esencją gatunku, o tyle motyw femme fatale zostaje potraktowany bardzo marginalnie. Rolę kobiety ‘rozdającej karty’ i przynoszącej zgubę, zastąpiono o wiele silniejszym pragnieniem głównego bohatera. Pragnieniem poznania swojej tożsamości, któremu John Murdoch (Rufus Sewell) poddaje się całkowicie. 
   
 Alex Proyas, to nie Ridley Scott, a Rufus Sewell, to nie Humphrey Bogart, ale "Dark City", to interesująca pozycja nie tylko w kinie science fiction, ale również w gatunku neo-noir, którego jest godnym przedstawicielem. Mimo że wraz z uciekającym z miasta Johnem Murdochem autorzy uciekają od pierwotnie założonej konwencji.  
