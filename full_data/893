<unique_name>
Odlot
<film>
Odlot
<film_link>
http://www.filmweb.pl/Odlot
<film_rating>
7.5
<review_link>
http://www.filmweb.pl/reviews/Totalny+odlot-8724
<reviewer_mark>
9
<review>
Czy animacja może jednocześnie bawić, wzruszać i angażować w wartką akcją? Pixar udowadnia, że tak. Twórcy "Wall-E" po raz kolejny zapraszają nas na niebanalną produkcję, która urzeka zarówno widzów młodszych, jak i tych wiekiem dojrzalszych. Więcej takich filmów! 
 
Carl Fredricksen - stetryczały starzec i emerytowany sprzedawca balonów - postanawia zrealizować swoje dziecięce marzenie i wyrusza w podróż do tajemniczej krainy w Ameryce Południowej. Nie byłoby w tym nic nadzwyczajnego, gdyby nie fakt, iż środkiem transportu okazuje się być... dom unoszony przez tysiące balonów! Starcowi w podróży towarzyszy ambitny ośmiolatek, a po szczęśliwym lądowaniu wesołą ferajnę wzbogacają mówiący ludzkim głosem pies i ekscentryczny ptak. I jak z tak osobliwych składników wysmażyć pełnowymiarowy sukces? 
 
Peter Docter (autor "Monster Inc.") pokazuje, że można. Przygody kwartetu osobliwych bohaterów podbiły serca nastoletniej widowni w Stanach Zjednoczonych, a część amerykańskich krytyków widzi nawet w "Odlot" jednego z głównych oscarowych faworytów. Szalona akcja (polecam fanom Indiany Jonesa), niebanalny żart (daleki od taniego slapsticku), cenne przesłanie (marzenia nie są po to, aby je śnić, lecz by je realizować - niezależnie od wieku) plus odrobina wzruszenia i zadumy (nad przemijaniem, starością i ulotnością ziemskich uczuć). Jak tu się nie zakochać? 
 
Nie ukrywam, że "Odlot" mnie urzekł, a projekcję kończyłem z przeświadczeniem o dobrze spędzonym czasie i świadomością, że świat wcale nie jest taki zły, jak wydaje się nam na co dzień. Piękne ideały w finale biorą oczywiście górę nad złem i obłudą, fakt ten jednak nie drażni, acz krzepi i pociesza. Umiejętne operowanie nastrojem, angażująca akcja, błyskotliwe dialogi i znakomita ścieżka muzyczna składają się na film z najwyższej półki. Film, nie animację (dla tych, którzy wciąż widzą różnicę)! Na razie twórcy doczekali się skromnego wyróżnienia w Wenecji, "Odlot" zasługuje jednak na znacznie więcej. 
 
Widzom życzę więc miłego oglądania (gwarantowane), a Amerykańskiej Akademii Filmowej - odwagi (niepewne), której zbrakło przed rokiem, przy ocenie walorów "Wall-E". Niezdecydowanych zaś zapewniam - totalny odlot!