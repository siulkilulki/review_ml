<unique_name>
film/Godzilla-2014-565162
<film>
Godzilla
<film_link>
http://www.filmweb.pl/film/Godzilla-2014-565162
<film_rating>
6.0
<review_link>
http://www.filmweb.pl/reviews/Zr%C3%B3bmy+sobie+Godzill%C4%99-15852
<reviewer_mark>
6
<review>
Prawdopodobnie jestem jedną z całych pięciu osób w Polsce, którym podobała się "Godzilla" spod dłuta pana Emmericha (przesadzam). Produkcja z 1998 r. ukazywała japońskie monstrum z typową dla wspomnianego reżysera manierą, w związku z czym powodujące szczękopad sceny rozróby dokonywanej przez gada w samym sercu Nowego Jorku przeplatane były komicznymi wstawkami w stylu Jeana Reno naśladującego... Elvisa. Francuz silący się na amerykański akcent - takie rzeczy tylko u Niemca ze słabością do kina katastroficznego. Niemniej, pomimo klimatu na modłę "Parku Jurajskiego" w metropolii, zmiany wobec japońskiego pierwowzoru dokonane przez Emmericha nie wyszły jego produkcji na złe. Pomimo tego, ortodoksyjni fani chóralnie zmieszali opisywany film z błotem za innowacje, zakrawające w ich opinii na bluźnierstwo. Takie osoby jak niżej podpisany, patrzące bez nostalgicznego filtra na masowo niegdyś produkowane odsłony starć Godzilli z kolejnymi, coraz bardziej "odjechanymi" tworami, nie mają jednak prawdopodobnie za złe wprowadzenia nieco świeżości w skostniały świat "Gojiry". Jedno wiem na pewno: o ile do dzieła pana Emmericha być może kiedyś jeszcze wrócę, tak od japońskiego tasiemca raczej będę trzymał się z daleka (nie moje klimaty). A po co w ogóle to wszystko piszę? Ponieważ, jak co pojętniejsi zdążyli się zapewne zorientować, do kin dziarsko wkroczyła nowa Godzilla, tym razem w wydaniu amerykańsko-angielskim. Co zatem zaserwował nam hollywoodzki świeżak Gareth Edwards (reżyser), Brytyjczyk pozbawiony pokaźnego bagażu doświadczeń, niemniej z godnym pochwały zapałem? 
 

        Warner Bros. Entertainment Inc.   

W roku 1999 grupka naukowców, Ishiro Serizawa (Ken Watanabe) i Vivienne Graham (Sally Hawkins) zostaje wezwana na Filipiny celem zbadania szczątków gigantycznego stworzenia. Niedługo po przybyciu na miejsce uczonych, w elektrowni atomowej znajdującej się w pobliżu Tokio dochodzi do awarii. Pech chce, iż na miejscu znajdują się Joe (Bryan Cranston) i Sandra Brody (Juliette Binoche), którzy zmuszeni są walczyć o życie. Niestety, pomimo akcji ewakuacyjnej dochodzi do tragedii... Wiele lat po dramatycznym zajściu, syn wspomnianej pary, Ford (Aaron Taylor-Johnson) ma już własną rodzinę. Po długiej służbie wojskowej w charakterze eksperta od materiałów wybuchowych, zmęczony mężczyzna wraca do stęsknionej żony Elle (Elizabeth Olsen) i synka. Jak na złość, świeżo po powrocie Ford otrzymuje telefon o aresztowaniu swego ojca w Japonii. Gdy wojak trafia na miejsce postanawia, po krótkiej dyspucie z Joe, pomóc mu w dociekaniu prawdy o wydarzeniach z pechowej elektrowni atomowej. Gdy jednak trafiają na miejsce, okazuje się, iż japońscy naukowcy od dłuższego czasu mają pod swoimi skrzydłami jajo z potworem zamkniętym wewnątrz. Tragedia rozpoczyna się w momencie, gdy gigantyczna maszkara postanawia wyjść na światło dzienne, niszcząc wszystko, co napotyka na drodze. Żeby tego było mało, niedługo po całym zajściu do olbrzymiej kreatury dołącza jej pobratymca znajdujący się na terenie Stanów Zjednoczonych. Ludzkość staje zatem przed groźbą użycia bomby atomowej o niespotykanej dotąd sile celem zwalczenia zagrożenia. Jednak, ku zaskoczeniu wszystkich, w naszej obronie staje kolejny gad o przerażających rozmiarach i budzącej respekt sile... 
 
Gareth Edwards postanowił odciąć się od wizji Emmericha grubą krechą. "Godzilla" od  
Brytyjczyka utrzymana została w poważnym tonie, co przejawia się już na samym początku 
seansu. Klimatyczne wprowadzenie ukazujące użycie bomby atomowej do zabicia stworach już we wczesnych latach 50. zobrazowane zostało niczym na archiwalnych materiałach, tj. w czerni i bieli, z wszelkimi niedoskonałościami obrazu. W dodatku napisy początkowe wystylizowane zostały na ocenzurowaną korespondencję, w której grube linie wykreślają co drugą linijkę. Efektowny smaczek budujący atmosferę. 
 

     Ken Watanabe,  Sally Hawkins   Warner Bros. Entertainment Inc.  
 
Również dramat rodziny Brody przestawiony w początkowych sekwencjach stanowi mocne uderzenie, bez nadmiernej ckliwości. Niestety, o ile wprowadzenie jest godne pochwały, tak po przejściu do wydarzeń mających miejsce 15 lat później tempo akcji siada na pupci i, bynajmniej, nieprędko ma zamiar wstać. Przez bitą godzinę seansu dzieje się naprawdę niewiele; dopiero nieoczekiwane wyklucie się gargantuicznego potwora ożywia i podgrzewa nieco atmosferę. Niektórzy mogą zrzucić wspomniane zwolnienia na karb budowania klimatu, ja jednak traktuję to jako nieudolność scenarzysty psującą odbiór filmu. Jak kto woli...
     Aaron Taylor-Johnson   Warner Bros. Entertainment Inc.  
 
Gdy jednak dochodzi w końcu do pożogi sianej przez monstrum o wysokości wielopiętrowego budynku, robi się bardzo "młodzieżowo". Jakby potężne gabaryty były niewystarczające, potwór obdarzony został bronią w postaci... impulsu elektromagnetycznego wyłączającego urządzenia operujące w pobliżu stwora. Dzięki temu zabiegowi, potężny przeciwnik dysponujący zwierzęcą siłą idealnie wkomponowuje się w stylistykę nowoczesnych działań wojennych, w których to naszpikowane elektroniką maszyny to podstawa, zaś Pentagon pozbawiony dobrodziejstwa technologii jest ślepy jak kret i groźny niczym komar. 
 
Gdy do kreatury numer jeden dołącza drugi potwór, ludzkość może liczyć jedynie na pomoc... Godzilli. Zapewniam, iż starcie japońskiego monstrum z dwiema maszkarami pewnikiem wbije w fotel niejednego widza. Efekty specjalne zastosowane w filmie się pierwszej próby, niczym sztaby złota zachomikowane w sławetnym Forcie Knox. Wykonanie tytułowego gada to kapitalna robota; w dodatku nie poskąpiono zmian w designie przerośniętego jaszczura, w wyniku czego Godzilla wygląda jeszcze masywnej i groźniej niż dotychczas. Nieco mniej okazale prezentują się przeciwnicy, stojąc w cieniu jedynej nadziei Ziemi... i w sumie dobrze. Nie ma powodu, by podrzędne kreatury przyćmiewały swym wyglądem Króla, który dzielnie stawia opór przerośniętym antagonistom. Wisienkę na torcie stanowi zaś promień wypuszczany z pyska japońskiego stwora, o dewastującej sile którego przekona się boleśnie jeden z oślizgłych adwersarzy... 


        Warner Bros. Entertainment Inc.   


Same efekty specjalne zdały by się na nic, gdyby nie wprawna ręką niezbyt doświadczonego przecież reżysera. Gareth EdwardsEdwards postanowił pokombinować z ujęciami, zaskakując widza widokiem z pierwszej osoby (obiektyw niemalże "wsadzony" za gogle głównego bohatera) choćby w scenach lotniczego desantu (pęd zmiata widza pod dywan). Co więcej, sekwencja tsunami zalewającego ulice wraz z ludźmi uciekającymi w popłochu swym rozmachem i wykonaniem robi ogromne wrażenie. Pewnikiem nie powstydziłby się jej nawet sam Emmerich, jakby nie było nieoficjalny "mistrz kina katastroficznego". W dodatku większość starć pomiędzy kreaturami odbywa się we wściekle zacinającym deszczu, udanie budującym klimat (strugi spływające po Godzilli wyglądają niezwykle sugestywnie). Same pojedynki okraszone zostały także niezwykle klimatyczną ścieżką dźwiękową, której pompatyczne tony idealnie pasują do patosu prezentowanego na ekranie, dokładając kolejną cegiełkę do misternego konstruowania bojowej atmosfery. 


        Warner Bros. Entertainment Inc.   


Pomimo wszystkich wymienionych wyżej zalet, o nowej "Godzilli" nie jestem w stanie wypowiadać się w samych superlatywach. Niestety, największą bolączką filmu Edwardsa okazał się być scenariusz napisany przez nieznanego nikomu debiutanta. O ile ryzyko w obsadzie reżysera opłaciło się, tak zagranie "va banque" ze skryptem to strzał w samo kolano z zardzewiałej dubeltówki. Niejaki Max Borenstein zawiódł w wielu aspektach. Pierwszy feler to zupełnie bezpłciowy główny bohater, który w ogóle nie stanowi motoru napędowego wydarzeń. Niby Ford śmiga na ekranie z miejsca na miejsce, w pewnym momencie znajdując się między młotem a kowadłem, jednak jest on przy tym przerażająco nijaki. Druga wpadka to wspomniana już dłużąca się pierwsza godzina seansu, która poza dramatycznym początkiem stanowi raczej marne wprowadzenie w meandry fabuły. W świetle niemalże zupełnego braku elementów humorystycznych, naiwnie wypada również postać doktorka granego przez Kena Watanabe, który ślepo wierzy w dobre intencje Godzilli. Dobrze chociaż, że starano się w pewien sposób umotywować jego niechęć do użycia bomby atomowej (historyjka z zegarkiem) oraz dla przeciwwagi umieszczono postacie temperujące jego zapał (vide: wojskowy decydujący o użyciu bomby). Pomijam już typowo amerykańskie banały wraz z samą do bólu słodką końcówką ze słoneczkiem w tle...

      Ken Watanabe,  Richard T. Jones   Warner Bros. Entertainment Inc.   

Gwoli ścisłości: jestem w stanie przełknąć nawiną historyjkę z papierowymi postaciami, jednak wymagane jest wtedy mruganie okiem do widza oraz wspomniany element humorystyczny. O ile Emmerich ma zdecydowanie ciężki styl i rękę, tak zarówno w jego "Godzilli" jak i innych produkcjach do "Pojutrza" włącznie sceny rozładowujące napięcie działały na korzyść filmów. Co więcej, dzięki specyficznemu, momentami wręcz irytującemu humorowi (typu: bohater, który po użyciu windy i zatrzymaniu się na piętrze z gadzinami zajadającymi się popcornem, kwituje całe zajście wymownym "Wrong floor") Niemiec unikał zwykle nabrzmiałego patosu. Inna sprawa, iż uczynienie z legendarnej Godzilli opowiastki o "Parku Jurajskim" w Nowym Jorku nie każdemu musiało przypaść do gustu... i większości nie przypadło. W odsłonie z 2014 r. zaś widz otrzymuje zaledwie dwa rozładowujące nieco napięcie momenty: z dzieckiem wlepiającym wzrok w telewizor z relacją na żywo oraz z parodią sceny z "Transformers: Zemsta upadłych" Bay'a, w której bohater grany przez Turturro znalazł się pod, ekhm, klejnotami ogromnego Decepticona. Bez komentarza. 
 
Na sam koniec po raz kolejny wyleję wiadro pomyj na "zwykły", tj. tańszy efekt 3D. Niestety, we wszelkich kinach poza sławetnym IMAXem, okulary mocno przyciemniają obraz. W przypadku filmów których akcja osadzona jest głównie w nocy, do tego z ostro tnącym deszczem obmywającym otoczenie, widoczność obniżona jest do mocno niezadowalającego poziomu. Biorąc w dodatku poprawkę na fakt, iż sam efekt trójwymiarowości wypada raczej kiepsko, odradzam wybieranie się na droższy seans do jakiegokolwiek kina poza wspomnianym kolosem (w którym cena za bilet jest odpowiednio wyższa, niestety...). 
        Warner Bros. Entertainment Inc.   

Summa summarum, patrząc okiem osoby pozbawionej sentymentu do japońskiej, tradycyjnej Godzilli, nowa wersja przegrywa z produkcją Emmericha. W obu przypadkach niesamowite wrażenie robią spektakularne efekty specjalne (tak, w odsłonie circa 1998 po dziś dzień!), jednak podejście do historii to dwa diametralnie różne światy. Śmiertelnie poważna narracja z tragicznym (w tym negatywnym zrozumieniu) bohaterem poparta starciami olbrzymich potworów niczym kalka "Pacific Rim" kontra lekka fabułka na pół-serio z charakterystycznymi protagonistami i potyczką tytułowego jaszczura z konwencjonalną armią to najlepsze porównanie odsłon z odpowiednio 2014 i 1998 r. Po paru rozmowach z tzw. znawcami tematu zaryzykuję stwierdzenie, iż nowa "Godzilla" to idealna propozycja dla osób wychowanych na serii filmów o japońskiej Gojiry, dla których kiczowata, gumowa gadzina stanowi ważny wycinek dzieciństwa. Dla widzów pozbawionych wspomnianego przywiązania, "Godzilla" stanowić, może efektowny bo efektowny, pompatyczny fajerwerek, w dodatku z bardzo nierównym tempem i  głupotami scenariuszowymi podanymi na poważnie. Niejako ciekawostką dropsa pozostaje fakt, iż wymieniony wcześniej "Pacific Rim" okazał się flautą na rynku amerykańskim, zaś bazujący na podobnym schemacie film Edwardsa na "dzień dobry" dobił do blisko $40 mln... Zastanawiające.
      Carson Bolde   Warner Bros. Entertainment Inc.   

Ogółem: 6-/10 
 
W telegraficznym skrócie: nowa-stara Godzilla w wydaniu godnym XXI wieku; efekty specjalne stanowią istną ucztę dla oka, zaś świeżo upieczony reżyser co rusz zaskakuje wprawną reżyserią; konwencja filmu na poważnie odstraszy nielicznych fanów wersji Emmericha; zero humoru i luzu + bezjajeczny główny bohater, do tego dłużyzny fabularne, częściowo jednak wynagradzane przez walczące potwory zrównujące z ziemią całe miasto; dla fanów japońskiego tasiemca jak znalazł.