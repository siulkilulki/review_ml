<unique_name>
film/Teoria+wszystkiego-2014-691862
<film>
Teoria wszystkiego
<film_link>
http://www.filmweb.pl/film/Teoria+wszystkiego-2014-691862
<film_rating>
7.6
<review_link>
http://www.filmweb.pl/reviews/Ufilmowione+dzieje+geniusza-17101
<reviewer_mark>
7
<review>
Mawia się, że życie pisze najlepsze scenariusze, ale, jak wiemy, dla filmowca jest to za mało. Fakt ten generuje proces "ufilmawiania" - czasem długi i żmudny, czasem banalny. Jak to wygląda w "Teorii wszystkiego"? 
 
Stephen Hawking - brytyjski geniusz, astrofizyk, kosmolog, twórca rekordowego bestsellera, laureat Orderu Imperium Brytyjskiego i innych prestiżowych nagród. Czyż nie brzmi jak doskonały materiał na dokument? Gdy dodamy do tego, że cierpi na stwardnienie zanikowe boczne, nasz materiał zyskuje znacznie więcej perspektyw - film o ciężko chorym geniuszu, który pomimo trudów i przeszkód losowych staje się jednym z najbardziej szanowanych i rozpoznawalnych naukowców świata - to było by coś. Kilka kosmetycznych zabiegów, odpowiednie ukazanie głównej postaci na dogodnym tle, zbudowanie emocji i uczuć wokół tejże postaci - nasz materiał jest już niemal w pełni ufilmowiony. Potrzebny jest jeszcze jeden wątek - miłosny. 
 
Wątek, który w tym akurat przypadku zajmuje swoją objętością jakieś 70 procent treści. Ten wymiar może się wydać nieco przesadzony, co może wynikać z faktu, że jestem lekko uczulony na punkcie wprowadzania tego rodzaju wątków do filmu. Jest to manewr, który należy wykonać zgrabnie i zwiewnie, a następnie konsekwentnie kontynuować, co, jak doskonale zdaję sobie sprawę, nie jest łatwe. Niestety, w przypadku tej produkcji, okazało się to zbyt trudne. Postać Jane, wcale nieźle zagranej przez Felicity Jones, wydaje się na siłę wepchana w każdy zakamarek filmu. Śmiem wątpić, że tak też wyglądało to w prawdziwej historii, na której przecież opiera się ten film. No ale, patrząc realistycznie, takie są wymogi współczesnego kina. Mnie do obejrzenia "Teorii" skłoniło nazwisko "Hawking" i to jego postać była ośrodkiem mojego zainteresowania - rozwój choroby, odkrycia, sukcesy; po drugiej stronie sali z pewnością znajdziemy kilkadziesiąt osób, które z wzruszeniem i ciągłymi westchnieniami będą śledzić historię miłosną. A im większą, szerszą uwagę przyciągnie film, tym lepiej dla jego twórców. Proste rozliczenie. I właśnie dlatego tak ważnym dla filmowca zabiegiem jest ufilmawianie. 
 
Jednakże, wracając do samego wątku, wygodnie było by go porównać z innym, aczkolwiek zawartym w podobnej produkcji. Jako pierwszy przychodzi mi na myśl "Piękny umysł". Howard poradził sobie z tym, jak mówiłem, niełatwym zadaniem dużo lepiej. Być może płynności miłosnej opcji w jego filmie nadał fakt, że wokół niej oscylowało więcej wydarzeń zawartych w "trzonie" fabuły. Problemom rodzinnym poświęcono więcej uwagi, niż w "Teorii" (czy też poświęcono ją bardziej dogłębnie), a jednak nie zdawały się być natrętnie wprowadzonymi zapychaczami. Nie chciałbym wdawać się tutaj w analizę porównawczą wątków miłosnych w tych dwóch filmach, dlatego zaznaczę jedynie, że spoglądając na nie można gołym okiem zauważyć różnicę. Nie chciałbym też porównywać dwóch dzieł całościowo, dlatego też z końcem tego akapitu zamykam temat "Pięknego umysłu". Wątek miłosny - lekko niesmaczna przesada, która przyćmiła samą wybitną postać Hawkinga. 
 
Jest jednak coś, a raczej ktoś, kto wyciągnął postać geniusza z tej momentami zbyt ckliwej papki. Eddie Redmayne - wielki szacunek dla tego gościa. Mistrzowska rola. Od mimiki, poprzez głos i akcent, po finalny wyraz postaci, wspomniany przeze mnie aktor wzbił się na wyżyny umiejętności, co zostało zresztą zauważone i docenione przez wszelkich krytyków. Rola Eddiego jest stanowczo jednym z największych plusów tego filmu, co tym bardziej umacnia mnie w żalu, że nie było go więcej, więcej scen, gdzie zostałby choć trochę wyizolowany. Wspomniałem wcześniej również o Felicity Jones, która, jak zaznaczyłem, także spisała się dobrze w roli Jane. Nie był to co prawda poziom jej kolegi z planu, ale też nie zaistniała tu przepaść umiejętności, jak choćby między Jackiem Nicholsonem i Shelley Duvall w pamiętnym "Lśnieniu" (oczy me krwawiły rzęsiście przy każdym pojawieniu się Wendy na ekranie). Duet ten świetnie się razem prezentował, mimo natrętnej natury Jane i przesadnej ckliwości w przedstawianiu relacji między ich postaciami. Krótko mówiąc: aktorzy - duży plus. 
 
Ktoś mógłby odnieść wrażenie, że krytykując wątek miłosny, który moim zdaniem wypełnił ponad połowę całej fabularnej zawartości filmu, krytykuję też tę właśnie całość. Byłby to wniosek błędny, gdyż tak dobra historia broni się sama, fabuła nadal jest interesująca, może nie porywająca, ale w dalszym ciągu ciekawa. Akcja, wsparta doskonale dobraną muzyką, zasługuje na uwagę. Seans nie dłuży się, film ogląda się dość przyjemnie, zwłaszcza, jeżeli nie jest się, jak ja, uczulonym na niezgrabnie wplecione wątki miłosne. Wizualnie obraz prezentuje się bardzo dobrze, należyta charakteryzacja robi swoje, ogólnie rzecz biorąc, pod tym kątem nie ma do czego się przyczepić. Podsumowując: ogólny zarys fabuły bardzo ciekawy, mimo nie do końca wykorzystanego potencjału głównego bohatera. Wszelkie zabiegi kosmetyczne, jak i ścieżka dźwiękowa nadają wyrazu, i zasługują na pochwałę. 
 
W ogólnym rozrachunku oceniam "Teorię wszystkiego" pozytywnie, w dużej mierze dzięki wziętej z życia fabule i pierwszoplanowej roli. No, niech będzie, pierwszoplanowym rolom. Tak więc w odniesieniu do mojego gustu, stwierdzenie, że "najlepsze scenariusze pisze życie", jest dość trafne, jednakże obejrzenie tej pozycji polecam nie tylko głodnym życiowych scenariuszy. Pozostałe gusta i guściki można wszakże zaspokoić, zawsze i wszędzie, odpowiednim ufilmowieniem. 
 
