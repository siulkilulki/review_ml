<unique_name>
film/Spadkobiercy-2011-537189
<film>
Spadkobiercy
<film_link>
http://www.filmweb.pl/film/Spadkobiercy-2011-537189
<film_rating>
6.7
<review_link>
http://www.filmweb.pl/reviews/Spadek+George%27a-12453
<reviewer_mark>
9
<review>
"Spadkobiercy" to film dla osób wierzących. W trakcie seansu będziecie musieli, na przykład, uwierzyć w to, że można czuć się nieszczęśliwym, będąc najbogatszym mieszkańcem raju na ziemi. No i w to, że istnieją kobiety, które chciałyby zdradzić George'a Clooneya. 
 
Grany przez gwiazdora Matt King pozornie ma wszystko: żonę i córki jak z okładki "Vivy!", stanowisko i szacunek otoczenia. Bohater jest potomkiem starego rodu, do którego należały kiedyś całe Hawaje. Współcześnie Kingowie nie są już – jak wskazywałoby ich nazwisko –  królami. Na przestrzeni lat rozprzedali większość posiadłości, a zarobioną w ten sposób gotówkę przepuścili w trymiga. Teraz Matt (jedyny rozsądny członek familii) ma zadecydować, czy reszta dziedzictwa trafi w ręce jakiegoś dewelopera, który postawi na wyspie kolejny pięciogwiazdkowy hotel. 
 
Biznesowy wątek stanowi w filmie punkt odniesienia do "prywatnej" historii Matta. Bohater musi się zaopiekować samotnie swoimi dwiema pociechami po tym, jak jego żona zapadła w śpiączkę w wyniku tragicznego wypadku. Podobnych słodko-gorzkich opowiastek o przyspieszonym kursie ojcostwa oglądaliśmy już w kinie na kopy. W dziele Alexandra Payne'a jest jednak coś ujmującego. Clooney – przez Hollywood stawiany nam za wzór elegancji i dystynkcji – paraduje przez większość filmu w krótkich spodenkach i wzorzystych koszulach. Niepoważny strój ma się nijak do  pytań, na które jego postać próbuje odpowiedzieć. Kiedy przestajemy żyć tylko dla siebie, a zaczynamy dla innych (inaczej ujmując: kiedy ze spadkobierców zamieniamy się w spadkodawców)? Czy jesteśmy warci spuścizny, którą otrzymaliśmy od przodków? I – parafrazując mój ulubiony cytat z "Gladiatora" – czy nasze czyny za życia będą brzmieć echem w wieczności? 
 
Te – że się tak egzaltowanie wyrażę – fundamentalne dla rodzaju ludzkiego kwestie zostały wplecione w gatunek tragikomedii. Spójrzcie tylko, jak Payne chytrze bawi się nastrojem w scenie, gdy bohater Clooneya dowiaduje się o grzeszkach swej śpiącej królewny. Najpierw widzimy faceta, który czuje się, jakby oberwał bejsbolem w głowę. Jego ułożony, spokojny świat właśnie się zawalił. Chwilę później Clooney zasuwa w japoneczkach przez ulicę w kierunku domu znajomych. Jego widok nie budzi już jednak smutku czy litości. Raczej chichot ze względu na pokraczny chód gwiazdora.  Uśmiech i wzruszenia są w "Spadkobiercach" jak przypływy i odpływy na hawajskich plażach – pojawiają się, by zmyć ślady zostawione na piasku przez poprzedników. 
 
Lubię filmy z Clooneyem za to, że nie oferują łatwej wizji świata. Więcej w nich wątpliwości niż rozwiązań, a happy endy nigdy nie są takie happy. "Spadkobiercy" to właśnie takie kino – skromne, oparte na dobrych kreacjach aktorskich, błyskotliwych dialogach i psychologicznej przenikliwości.  Kino, które niesie ze sobą tajemniczy spokój. Chyba czas zacząć zbierać kasę na wczasy w Honolulu. 