<unique_name>
film/Podejrzany-2000-1331
<film>
Podejrzany
<film_link>
http://www.filmweb.pl/film/Podejrzany-2000-1331
<film_rating>
7.4
<review_link>
http://www.filmweb.pl/reviews/Wielki+aktorski+pojedynek-9987
<reviewer_mark>
8
<review>
Gene Hackman i Morgan Freeman to żywe legendy kina. Każdy z nich ma na swoim koncie najbardziej prestiżowe nagrody filmowe i wiele kultowych ról. Po raz pierwszy na planie spotkali się na początku lat 90-tych kiedy to Clint Eastwood zaprosił ich do współpracy nad westernem pt. "Bez Przebaczenia". Siedem lat po premierze Oscarowej produkcji Eastwooda reżyser Stephen Hopkins ("Duch i Mrok", "Plaga") zaprezentował  film pt. "Podejrzany", w którym po raz drugi mieli okazję wystąpić razem ci dwaj aktorzy. 
Obok nich na ekranie pojawiają się również Monica Bellucci w roli żony tytułowego podejrzanego oraz Thomas Jane grający młodego i porywczego detektywa 
 
Karaiby, noc sylwestrowa, bal charytatywny. Znany adwokat Henry Hearst (Gene Hackman) przygotowuje się do wygłoszenia mowy, która ma zachęcić miejscowych bogaczy do finansowego wsparcia instytucji zajmującej się udzielaniem pomocy ofiarom huraganu. Przed balem ma jednak odwiedzić swojego starego przyjaciela i kapitana miejscowej policji Victora Benezet (Morgan Freeman), który chce zweryfikować zeznania adwokata, który wcześniej powiadomił policję o znalezieniu zwłok młodej dziewczyny. Przesłuchanie ma trwać 10 minut, po czym Henry przejdzie na drugą stronę ulicy i dołączy do swojej żony na imprezie dobroczynnej. 
 
Jak się jednak okazuje, policjanci mają wątpliwości co do zeznań głównego bohatera, który nie pomaga im ich rozwiać. Słowa Hearsta nie pokrywają się z wiedzą śledczych. Początkowo rozbieżności wydają się błahe, ale im głębiej drąży Victor, tym bardziej nieprawdopodobne stają słowa przesłuchiwanego. Świadek staje się podejrzanym, a stary znajomy, wrogiem. W tym momencie kończy się przyjacielska pogawędka i rozpoczyna się pojedynek, w którym żadna ze stron nie będzie litować się nad przeciwnikiem. Na jaw wyjdą wstydliwe aspekty życia prywatnego, nikogo po jakimś czasie nie będą dziwić ataki ad personam przeprowadzane przez wszystkich bohaterów. 
 
Zmierzą się dwa odmienne charaktery. Impulsywny, ambitny, dumny i bogaty prawnik pojedynkować będzie się z refleksyjnym, nieskorym do wybuchów, ubogim i inteligentnym detektywem. Atmosferę konfliktu podsycać będzie brutalny młody policjant Felix Owens (Thomas Jane), który sądzi, że pięść to najlepszy sposób na wyciągnięcie z człowieka skrywanej prawdy. W końcu w sprawę zamieszana zostanie Chantal Hearst (Monica Bellucci), której zeznania nadadzą sprawie nowy, obyczajowy wymiar. 
 
Ostatecznie kryminał zamieni się w filmy psychologiczny, w którym niebagatelną rolę odegra wątek rodzinny. Reżyser przestanie skupiać się na zbrodni i zwróci uwagę widza na wpływ jaki całonocne przesłuchanie będzie miało na relacje występujące pomiędzy bohaterami. 
 
Film jest kameralny, ale jego klimat bardzo intensywny. Pulsująca muzyka, dynamiczny montaż   i ciągle retrospekcje wciągają widza w wir wydarzeń i budują napięcie, które utrzymuje się od pierwszej słownej potyczki po zaskakujące zakończenie. 
 
Hackman i Freeman dają popis swoich umiejętności. Ich postaci tracą swoje największe atuty - Hearst pewność siebie a Victor spokój ducha. To wszystko odwzorowane zostaje za pomocą mimiki czy sposobu wysławiania się (Hackman zaczyna się jąkać się, jego głos staje się piskliwy). 
 
Czy ta produkcja ma jakieś wady? Wątek obyczajowy został  rozszerzony kosztem dogłębnej analizy przestępstw, które były punktem wyjścia w tej historii. To powoduje pewien niedosyt. 
 
Ostatecznie "Podejrzany" to solidnie wyreżyserowany film z świetną obsadą, która zaskakuje i to w sposób nietypowy dla kryminałów. 
