<unique_name>
film/Planeta+skarb%C3%B3w-2002-32254
<film>
Planeta skarbów
<film_link>
http://www.filmweb.pl/film/Planeta+skarb%C3%B3w-2002-32254
<film_rating>
7.6
<review_link>
http://www.filmweb.pl/reviews/95+minut+magii-13551
<reviewer_mark>
8
<review>
W skrócie, "Planeta skarbów" okazała się bardzo udaną wariacją książki Stevensona, którą w dzieciństwie czytałem z wypiekami na twarzy pod kołdrą z latarką - dokładnie tak samo, jak czyni to młody protagonista filmu w pierwszej jego scenie. Twórcy puszczają oko do domorosłych widzów, którzy, jeżeli podejdą do filmu z dystansem, odnajdą w nim dla siebie wiele rozrywki i wspomnień. 
 
Do największych zalet produkcji należy fantastycznie wykreowany steampunkowy świat, który zachwyca widza z każdą minutą projekcji oraz wypełniająca go bardzo barwna feeria postaci, z których każda jest ciekawym wariantem postaci z książki. Najbardziej obrazowym tego przykładem jest postać Johna Silvera (pirata z drewnianą nogą) i jego papugi, którzy po steampunkowej obróbce w filmie przybierają postaci cyborga i "morphy'ego"- latającej ektoplazmy która, wzorem papugi, naśladuje wszystko to, co ją otacza, przybierając dowolny kształt. 
 
Scenariuszowo robota została wykonana rzetelnie, ale jednocześnie też, pod względem konstrukcyjnym, bez nuty oryginalności. Schemat historii jest nie tyleż może oklepany, o ile sprawdzony, taki sam jaki właśnie istnieje już w setkach innych filmów, z  tą różnicą, że tu dorzucone są gdzieniegdzie uproszczenia dla młodszych widzów (jednak krokiem za daleko wydaje się być pokazanie tworzącej się więzi pomiędzy protagonistą a Johnem Silverem w sekwencji muzycznej, do tego bardzo prostacko wręcz przeplatanej ze wspomnieniami protagonisty z dzieciństwa, w których to jego ojciec opuszcza dom). Dialogi napisane zostały dobrze, wątki humorystyczne bawią, wątek emocjonalny może nawet i co niektórych wzruszy, wszystko jest jak trzeba. Na minus, poza już wspomnianymi uproszczeniami, trzeba też wspomnieć o zupełnie irracjonalnym zachowaniu bohaterów w kilku momentach, które psują nieco przyjemność płynącą z odbioru filmu. 
 
Jednak te drobne wady wydają się mało ważne, gdyż historia o steampunkowych piratach poszukujących planety skarbów zawiera w sobie przede wszystkim hektolitry magii, która leje się z ekranu na widza z siłą wodospadu. 
 
Zdecydowanie jedna z najlepszych bajek Disneya, bardzo niesłusznie dziś zapomniana i niedoceniona.