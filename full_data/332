<unique_name>
Lsnienie
<film>
Lśnienie
<film_link>
http://www.filmweb.pl/Lsnienie
<film_rating>
7.8
<review_link>
http://www.filmweb.pl/reviews/Jak+m%C4%85%C5%BC+i+ojciec+staje+si%C4%99+morderc%C4%85-6480
<reviewer_mark>
10
<review>
Stephen King jest jednym z najchętniej ekranizowanych pisarzy żyjących współcześnie. Jak do tej pory zekranizowano ponad 20 jego powieści. "Lśnienie" zostało przeniesione na srebrny ekran jako trzecie (po "Carrie" z 1976 r. i "Miasteczku Salem" z 1979 r.). Nad reżyserią i scenariuszem czuwał znany z m.in. z "Mechanicznej pomarańczy" Stanley Kubrick. 
 
Jack Torrance (Jack Nicholson) jest pisarzem cierpiącym na tzw. niemoc twórczą. Udaje mu się zdobyć pracę w stróża w hotelu, który ma być zamknięty dla gości na czas zimowy. Być może w ciszy i spokoju uda mu się zebrać myśli i przelać je na papier. Nic nie wskazuje jeszcze na to, że za chwilę widzowie ujrzą sceny, które zapisały się na stałe w historii kina i dzięki którym horror Kinga jest przedstawiany jako kwintesencja gatunku kina grozy. I choć nie widzimy tu potworów, wampirów czy tysięcy trupów, to najstraszniejsze jest to, co dzieje się w ludzkim umyśle i sprawia, że mąż i ojciec staje się psychopatycznym mordercą polującym na żonę (Shelley Duval) i syna (Danny Lloyd). 
 
Odnajdujemy w "Lśnieniu" wiele typowych chwytów, jakimi posługuje się horror. Hotel, w którym odbywa się akcja, ma swoją mroczną przeszłość. Wybudowany został na starym cmentarzysku indiańskim, a zanim rodzina Jacka przeniosła się do niego, doszło tam do tragedii. Poprzednik Torrance'a zamordował swoją rodzinę, używając do tego siekiery - narzędzia, które ujrzymy i w dłoniach głównego bohatera. Kolejną cechą charakterystyczną jest to, że poza Jackiem, Wendy i Dannym w ogromnym hotelu nie ma zupełnie nikogo, a znajduje się on w miejscu, gdzie spotkanie żywej duszy graniczy o tej porze roku z cudem. Być może z powodu przeszłości w hotelu przenikają się dwa światy - żywych i umarłych. Danny ponad to jest obdarzony czymś, co Dick (jeden z pracowników hotelu, który poznał chłopca przed swoim wyjazdem - w roli tej Scatman Crothers) nazywa lśnieniem. Śnieg, zasypując drogi, odcina bohaterom drogę ucieczki. 
 
Napięcie, mimo znacznie uboższych niż obecnie osiągnięć technicznych, utrzymuje się przez cały czas trwania filmu (146 minut). Potęguje je tajemnicza i mroczna muzyka autorstwa m. in. Krzysztofa Pendereckiego i Béla Bartóka. Mimika twarzy Nicholsona jest genialna do tego stopnia, że patrząc na niego, widzimy etapy popadania w obłęd. 
 
Jack Nicholson po współpracy ze Stanleyem Kubrickiem stwierdził, że nie chce już nigdy grać w jego filmach, ponieważ to zbyt wyczerpująca praca (Kubrick znany jest z tego, że każdą ze scen każe powtarzać aktorom wielokrotnie, a ujęcie, w którym Dick "lśni", nagrywano ok. 120 razy). Widzowie docenili jednak tę pracę i "Lśnienie" w plebiscytach na najlepsze horrory do tej pory zajmuje wysokie pozycje (w 2004 r. w rankingu zorganizowanym przez Cinema i Stopklatkę zajął 4. miejsce). To pozycja obowiązkowa dla każdego, kto ceni sobie dobre kino.