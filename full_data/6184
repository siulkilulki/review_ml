<unique_name>
film/%C5%9Amier%C4%87+i+dziewczyna-1994-12089
<film>
Śmierć i dziewczyna
<film_link>
http://www.filmweb.pl/film/%C5%9Amier%C4%87+i+dziewczyna-1994-12089
<film_rating>
7.4
<review_link>
http://www.filmweb.pl/reviews/Chyba+ci%C4%99+nie+skrzywdzi%C5%82em...-5823
<reviewer_mark>
9
<review>
Roman Polański wielokrotnie udowadniał, że jest doskonałym reżyserem. Choć film "Śmierć i dziewczyna" nie wnosi innowacji do swojego gatunku, zasługuje na uwagę. 
 
Akcja filmu rozgrywa się w jednym z krajów Ameryki Łacińskiej. Paulina Escobar (zachwycająca Sigourney Weaver) mieszka wraz z mężem (Stuart Wilson) w niedużej, zacisznej hacjendzie. Kiedy jej małżonek, wzięty prawnik, wraca spóźniony do domu, kobieta okazuje swoje zdenerwowanie. Jej niezadowolenie wzrasta, gdy w ich domu pojawia się niejaki doktor Roberto Miranda (doskonały Ben Kingsley), który pomógł Escobarowi dotrzeć do domu. Paulina, przysłuchując się rozmowie mężczyzn, uświadamia sobie, że zna lekarza. Był on w przeszłości jej oprawcą oraz dopuścił się gwałtu na więzionej aktywistce politycznej. W pani Escobar narasta chęć zemsty... 
 
Polańskiemu udało się stworzyć udany thriller. Reżyser znakomicie buduje napięcie, wpływając tym samym na emocje widza. Sama produkcja pozbawiona jest jednak niepotrzebnego patosu, gdyż całość zachowano w teatralnej konwencji. Kameralność filmu jest jego ogromnym atutem. Reżyser całość uwagi widza skupia na zależnościach pomiędzy bohaterami: ich uczuciach wobec siebie oraz tajemnicach, które skrzętnie ukrywają przed światem, co sprawia, iż ukazywane wydarzenie stają się jeszcze bardziej intrygujące. 
 
Należy pochwalić scenariusz Rafaela Yglesiasa, powstały na podstawie sztuki Ariela Dorfmana. Wspaniale dialogi stanowią jeden z najmocniejszych punktów produkcji. Monologi skrzywdzonej Pauliny w pełni ukazują jej ból, poczucie niesprawiedliwości oraz ogromną potrzebę zemsty. Wypowiedzi Mirandy są dla nich pewną przeciwwagą: bywają nieszczere i całkowicie pozbawione emocji, które towarzyszą w rzeczywistości tej postaci. 
 
Kluczową rolę odgrywa w filmie muzyka. Najczęściej pojawiającym się motywem są fragmenty kwartetu Schuberta pt. "Śmierć i dziewczyna". Przejmujący utwór przywołuje w Paulinie wspomnienia cierpień z przeszłości. Dźwięki muzyki wzbudzają w widzu emocje oraz niejednokrotnie budują napięcie w dość powolnej, lecz niezwykle pasującej do opisywanej konwencji akcji. Ścieżka dźwiękowa, skomponowana przez Wojciecha Kilara, jest bardzo sugestywna, przez co tworzy tło wydarzeń. 
 
Niewątpliwym atutem produkcji jest gra aktorska. Sigourney Weaver wciela się w swoją postać doskonale. Obdarza ja ogromnym ładunkiem emocjonalnym oraz sporą dozą wiarygodności. Paulina w ujęciu Weaver to osoba przepełniona nienawiścią, pragnąca zapomnieć o problemach związanych z dawną działalnością opozycyjną. Dostrzec można pewne rozdarcie emocjonalne bohaterki, która chce odciąć się od koszmaru młodości, jak również pomścić tragedię swoją i wielu innych ludzi. Równie dobrze w swych rolach sprawdzają się Wilson i Kingsley. Obaj artyści są nadzwyczaj przekonujący, a ich kreacje aktorskie ukazują równocześnie portrety zwyczajnych ludzi, których życie obfitowało w dość niezręczne epizody, wychodzące po latach na światło dzienne. 
 
Film Polańskiego skłania do przemyśleń na temat ofiar zbrodni politycznych. Czy działania na rzecz pokrzywdzonych pomagają im zapomnieć o poniesionych szkodach? Czy zabiegi te nie mają na celu zbagatelizowania win złoczyńców? Pytania tego typu nasuwają się w trakcie projekcji. Dodatkowo widz zastanawia się nad naturą człowieka: jego umiejętnością przetrwania w niesprzyjających warunkach oraz tym, co drzemie w czeluściach psychiki każdego z nas. 
 
"Śmierć i dziewczyna" nie jest obrazem idealnym, jednak z pewnością zasługuje na uwagę. Walory artystyczne przewyższają pewne niedociągnięcia, dzięki czemu film, choć niełatwy w odbiorze, ogląda się z zaciekawieniem.