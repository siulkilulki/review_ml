<unique_name>
Zejscie
<film>
Zejście
<film_link>
http://www.filmweb.pl/Zejscie
<film_rating>
6.4
<review_link>
http://www.filmweb.pl/reviews/Ciemno%C5%9B%C4%87%2C+krzyk+i+troch%C4%99+flak%C3%B3w-7588
<reviewer_mark>
4
<review>
“Zejście” opowiada o pewnej niespodziewanej przygodzie, której doświadczyła szóstka dziewczyn kochających sporty ekstremalne. Tym razem postanawiają spenetrować nieznane jaskinie w dzikich rejonach Appalachów. Jak nietrudno się domyślić, wszystko kończy się nieszczęściem, gdy zawał skalny odcina im drogę powrotną. Nie mogą znaleźć innego wyjścia, coraz bardziej zagłębiają się w ciemne tunele. Ich sytuacja komplikuje się jeszcze bardziej, gdy okazuje się, że weszły na teren zamieszkały przez żądne pożywienia istoty, które nie zamierzają przyjąć gości z otwartymi ramionami. 
 
Film podzielić można na dwie części. Pierwsza trwa około 45 minut i w zamiarze reżysera Neila Marshalla miała chyba budować tak chętnie przypisywany tej produkcji klaustrofobiczny klimat. Niestety jedyne słowo, jakim mógłbym ten czas określić, to jedna wielka nuda. Bohaterki krzątają się po ciemnych korytarzach jaskini i nic z tego nie wynika, a tego na co wszyscy czekają, ani nie widać, ani nie słychać. Dopiero potem coś zaczyna się dziać. Wszystko rozpoczyna się od tego, że główna bohaterka Sarah (Shauna Macdonald) dostrzega w oddali małego stworka i natychmiast informuje o tym swe koleżanki, którym oczywiście trudno w to uwierzyć. Stworek zapewne także powiadamia o przybyszach swych trochę większych kolegów i wreszcie następuje długo oczekiwane spotkanie, poprzedzone nieśmiałym skradaniem się. Potem nie wiadomo już kto kogo zjadł, komu wyleciały flaki i ile osób jeszcze żyje. Znużenie po pierwszych 45 minutach zostaje zastąpione przez zażenowanie wynikające z totalnego chaosu na ekranie. 
Reżyser idzie na całość i nie sposób domyślić się czy bardziej zależało mu na opisywanym wyżej "klimacie", czy eksponowaniu nie tylko ludzkich wnętrzności. Nie ma to jednak większego znaczenia, gdyż całość i tak wychodzi beznadziejnie. 
 
Choć w filmie mamy do czynienia aż z szóstką pięknych młodych aktorek, to niestety ze względu na wszędzie panujące ciemności nie ma nawet na czym zawiesić oka. Na szczęście wynagradza nam to wygląd stworzeń mieszkających w jaskini, który, mimo iż nie przeraża (właściwie powinno go to dyskwalifikować), to widać, że jest bardzo dopracowany (bez jakichkolwiek efektów komputerowych). Przyczepić nie można się także do speców od efektów gore, którzy świetnie wykonali swą robotę, a widok wystającej kości ze złamanej nogi był tak realistyczny i obrzydliwy, że miałem chęć odwrócić wzrok. Na tym jednak koniec pozytywów. 
 
Najbardziej niepokojącą rzecz związaną z tym filmem nie stanowi niestety nic z fabuły, a fakt, że wkrótce spodziewać się możemy drugiej części. Biorąc pod uwagę to, że sequele najczęściej są gorsze od poprzednika, można zadać jedynie pytanie: czy może być jeszcze gorzej? 
