<unique_name>
film/Ucze%C5%84+czarnoksi%C4%99%C5%BCnika-2010-495313
<film>
Uczeń czarnoksiężnika
<film_link>
http://www.filmweb.pl/film/Ucze%C5%84+czarnoksi%C4%99%C5%BCnika-2010-495313
<film_rating>
6.5
<review_link>
http://www.filmweb.pl/reviews/Zaczarowane+miote%C5%82ki-10732
<reviewer_mark>
7
<review>
Twórcy "Ucznia czarnoksiężnika" zerkają w przeszłość z taką czułością, jakby chcieli uchwycić w kadrze pejzaż nieistniejącego, celuloidowego świata. Mowa oczywiście o tradycyjnym, disnejowskim kinie spod znaku animowanej "Fantazji" z 1940 roku.  "Uczeń…" nawiązuje do niej w nakręconej z biglem scenie "tańca z miotłami": oto nieporadny adept sztuki magicznej (Baruchel) postanawia ożywić armię domowych sprzętów i posprzątać mieszkanie, nim w drzwiach stanie ukochana dziewczyna. Skończyłoby się to totalną katastrofą, gdyby nie czarnoksiężnik (Cage), który w porę powstrzymuje domowy  armageddon. 
 
Rzeczona scena chyba w najdobitniejszy sposób pokazuje kierunek, jaki obrali scenarzyści filmu Jona Turteltauba ("Skarb narodów"). Nie interesują ich ani technologiczne błyskotki, ani dyskontowanie sukcesu magicznej sagi o Harrym Potterze. Mimo wysokiego budżetu i wynikającej zeń rewii efektów specjalnych, istotą tej opowieści jest autorska pomysłowość. Ekranowe czary przywołują na myśl dziecięcą zabawę w odpalanie fajerwerków.  Osadzone na lichym fabularnym szkielecie – przysposobiony przez Mentora Wybraniec ratuje świat przed Złym – wydają się celem samym w sobie, zaś odkrywanie ich przypomina spacer po wesołym miasteczku. A to ponad głową przefrunie żelazny orzeł, to znów wpadniemy w  węgierską Lustrzaną Pułapkę, by za chwilę uciekać przed ożywionym bykiem z Wall Street. Atrakcja goni atrakcję, a kiedy akcja przygasa, można bez zażenowania wysłuchać kilku komediowych dialogów. Zwłaszcza, że wygłaszający sążniste frazy o dorastaniu do odpowiedzialności Nicolas Cage zyskał wdzięk wymiętego filozofa z podziemi Dworca Centralnego. 
 
Dzięki temu, że popkultura kocha paradoksy, w filmie pojawia się pseudonaukowa wykładnia uprawianego przez bohaterów czarodziejstwa. W najbardziej pomysłowych scenach, chłopak za pomocą swojej wiedzy z zakresu fizyki intensyfikuje działanie zaklęć. Już po tym niepozornym motywie można wnioskować, że z podobnym zaangażowaniem twórcy tuningowali staroszkolne czary-mary. Udało się tę radochę przenieść na widza. Czar nie prysł. 
 
Na jednopłytowym wydaniu DVD znalazło się miejsce dla krótkiego, ponad dwudziestominutowego dokumentu z planu i sceny niewykorzystanej (o wiele bogatsze jest wydanie Blu-ray, gdzie znajdziemy sporo materiałów z produkcji i postprodukcji, rewię gagów i więcej scen niewykorzystanych). Dźwięk zapisano w formacie DD 5.1, a obraz w 16:9. Film można obejrzeć z polskim lektorem bądź polskimi napisami.