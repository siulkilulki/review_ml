<unique_name>
film/Przeboje+i+oldboje-2013-682458
<film>
Przeboje i oldboje
<film_link>
http://www.filmweb.pl/film/Przeboje+i+oldboje-2013-682458
<film_rating>
6.5
<review_link>
http://www.filmweb.pl/reviews/Goni%C4%85c+czas-16928
<reviewer_mark>
6
<review>
Fizycy mogą spierać się o naturę czasu, a nawet kwestionować to, czy rzeczywiście istnieje. Ale dla zwyczajnego człowieka te akademickie dysputy nie mają większego znaczenia. Dla nas czas jest jedynym wrogiem, którego nie można pokonać, który pozostaje wciąż o krok przed nami. Gdy jest się młodym, jego obecność można zignorować. Gdy zbliża się wiek emerytalny, jest wszystkim, co widzimy i za wszelką cenę próbujemy go dogonić, choćby na jedną błogą chwilę szczęścia. I właśnie o tym opowiada film Alice Nellis "Przeboje i oldboje". 
 
     Miroslav Krobot,  Marián Geišberg,  Bolek Polívka,  Jan Ponocný     

Na przełomie lat 60. i 70. ubiegłego wieku zespół Smoke kochała cała Czechosłowacja. Ale w 1972 roku kapela się rozpadła, a drogi muzyków rozeszły się. Minęło 40 lat. Trzech dawnych członków Smoke spotyka się na pogrzebie żony jednego z nich. I tak kiełkuje pomysł reaktywacji zespołu. Ale nawet sami zainteresowani nie bardzo wierzą w sukces przedsięwzięcia. Z tego też powodu cała akcja opakowana została w wybiegi i zwyczajne oszustwa. Pomysłodawca reaktywacji chce po prostu szybko odkuć się finansowo. Reszta zaś godzi się wziąć w tym udział, gdy zostaje nakarmiona kłamstwami. Ale te z czasem przeradzają się w prawdę. Podczas trasy po ośrodkach kultury członkowie zespołu mogą nie tylko wspominać radosne lata młodości, lecz raz jeszcze odetchnąć pełną piersią. Niespodziewanie reaktywacja Smoke przekształca się w coś o wiele ważniejszego i piękniejszego: w afirmację życia. 
 
"Przeboje i oldboje" jest bardzo typowym filmem w twórczości czeskiej reżyserki. Nellis kocha historie o osobach, których drogi życiowe nabrały konkretnego kształtu pod wpływem impulsywnych decyzji. Bada długofalowe konsekwencje dokonanych wyborów, ich siłę deterministyczną i możliwość odmienienia swego losu. W "Aniołach dnia powszedniego" prezentowała mocno pesymistyczne przekonanie o tym, że zmiana jest niemożliwa lub piekielnie trudna. W "Przebojach i oldbojach" udowadnia, że potrafi być optymistką. Na przykładzie Václava, Milana, Karela i Otakara pokazuje, że dopóki żyjemy, dopóty jest nadzieja. Można odzyskać to, co kiedyś się straciło, przewietrzyć zatęchłe pomieszczenia duszy zaśmiecone urazami, dumą i kompleksami. Owszem, efekt będzie miał charakter jedynie chwilowego triumfu. Czas ma przecież asa w rękawie, samą śmierć. Jednak tym razem Nellis nie skupia się na niezmiennym finale, lecz na drodze. I choć pogoń za uciekającym czasem jest daremna, z góry skazana na porażkę, to jednak warto, a nawet trzeba ją podejmować. Podczas niej bowiem tworzą się rodziny, budowane są więzy przyjaźni, rodzi się sztuka. 
 
     Miroslav Krobot,  Karel Heřmánek,  Marián Geišberg,  Bolek Polívka     

Film Nellis to sentymentalna podróż do czasów młodości pokolenia 60-latków. To próba uchwycenia magii wspomnień, czaru tamtej muzyki, młodzieńczego buntu i radości z życia chwilą. To piękna i wzruszająca opowieść o przemijaniu. Ale zarazem jest to film kompletnie nijaki. "Przeboje i oldboje" bardzo dobrze się ogląda. Idealnie dobrani aktorzy, solidny scenariusz, niezła muzyka – to składniki zapewniające przyjemność z obcowania z filmem. Jednak pozytywne wrażenia są ulotne. Nellis nie potrafi odcisnąć na widzu trwałego piętna. "Przeboje i oldboje" bardzo szybko zlewają się w jedno z innymi dziełami reżyserki, tak że łatwiej jest opowiedzieć o jej twórczości w ogóle niż o konkretnym tytule.