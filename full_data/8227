<unique_name>
film/Kandydat-2008-448384
<film>
Kandydat
<film_link>
http://www.filmweb.pl/film/Kandydat-2008-448384
<film_rating>
6.6
<review_link>
http://www.filmweb.pl/reviews/Dobry+syn-10972
<reviewer_mark>
6
<review>
Jonas jest dobrym synem. Za przykładem ojca poszedł na studia prawnicze i tak jak on został szanowanym obrońcą. A kiedy ojciec zginął w wypadku, nie uwierzył w proste odpowiedzi i obsesyjnie zaczął dążyć do odkrycia prawdy. W rok po wypadku wciąż nie daje za wygraną, przez co już wkrótce niemal straci swoją ukochaną, będzie ścigany przez policję i przekona się, że postawiony pod ścianą jest w stanie dokonać czynów, o jakie nigdy by siebie nie podejrzewał. W przeciwieństwie do słynnego Duńczyka ze sztuki Szekspira, Jonas jednak wie, co należy do synowskich powinności i nie zawaha się w ich spełnieniu. 
 
"Kandydat" to film o dużym potencjale, który niestety nie został do końca wykorzystany. Tajemnicza śmierć ojca, aluzje dotyczące korupcji i syn, który zostaje wplątany w skomplikowaną szaradę, to doskonałe materiały do konstrukcji intrygującego i wciągającego thrillera. Niestety u Kaspera Barfoeda intryga po 20 minutach staje się przejrzysta jak źródlana woda. Reszta filmu to po prostu marnowanie przez reżysera sił na mydlenie nam oczu i przekonywanie, że to, czego się domyślamy, kiedy widzimy trupa w łazience, nie jest prawdą. W końcówce przez chwilę wydaje się, że Barfoed jest w stanie widzów zaskoczyć - że odejdzie od amerykańskiego finału na rzecz bardziej cynicznego, a przez to mniej schematycznego zakończenia. Niestety i tym razem nadzieje okazały się płonne. 
 
Siłą "Kandydata" jest Nikolaj Lie Kaas, odtwórca głównej roli. Przy rozczarowująco jednoznacznym scenariuszu to właśnie jego gra aktorska pozwala mimo wszystko śledzić rozwój akcji z zainteresowaniem, jeśli nie z zapartym tchem. Z przekonaniem potrafił wejść w skórę osoby, której determinacja rośnie wraz zaciskaniem się pęt niesprzyjających okoliczności. Im bardziej beznadziejna wydawała się sytuacja, tym groźniejszy i nieprzejednany stawał się Kaas jako Jonas. 
 
Twórcom za to kompletnie nie wyszły sceny akcji. Zawiódł i operator, i montażysta. Sceny pościgów samochodowych wyglądają sztucznie i mało ekscytująco. Już w pierwszym lepszym polskim serialu można spotkać się z większym profesjonalizmem. 
 
Polskie wydanie DVD niewiele różni się od oryginału. Ścieżka dźwiękowa to DD 5.1 i to zarówno w przypadku wersji duńskiej, jak i z polskim lektorem. Na płycie zachowano oryginalny kinowy format obrazu 2.35:1. Niestety nie poznamy kulisów produkcji ani tego, co z filmu zostało usunięte, gdyż wydanie nie zawiera żadnych dodatków poza zwiastunem.