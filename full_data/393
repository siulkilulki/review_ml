<unique_name>
Prestiz
<film>
Prestiż
<film_link>
http://www.filmweb.pl/Prestiz
<film_rating>
8.1
<review_link>
http://www.filmweb.pl/reviews/Puzzle-16919
<reviewer_mark>
10
<review>
Już sam tytuł jest niejednoznaczny. Prestiż to przecież nie tylko cel sukcesu, lecz także środek do jego osiągnięcia, ostatni, kluczowy akt. Zderzenie dwóch iluzjonistów na styku epok zasadza się w istocie na pierwotnym konflikcie faktu z mitem. 
 
Z tym, że reżysera interesuje nie tylko igranie z prawdą, ale i granica obłędu, który determinuje bohaterów do jej ciągłego zakłamywania. Dążenie do doskonałości jest dla Angiera (Hugh Jackman) i Bordena (Christian Bale) misją, której powaga spycha na bocznicę nawet pielęgnowane wcześniej wartości. Więzy rodzinne i miłość, katalizujące notabene niezdrową rywalizację, mają się bowiem nijak wobec wielkiej, pozbawionej reguł gry, której wyzwaniom świadomie i nieustępliwie stawiają czoła. Ukazywanie życia w krzywym zwierciadle jest w gruncie rzeczy ich prawdziwym życiem, w związku z czym nie potrafią zaakceptować myśli o zmianie optyki i uznaniu swej profesji za atrakcyjną, bądź co bądź, lecz koniec końców niepoważną przydawkę codzienności. Brną w zaparte, krok po kroku przekraczają bariery, które nawzajem wznoszą, zmierzając nieuchronnie do miejsca, gdzie rzeczywistości i fikcji nie dzieli już nic. Ów niewyraźny rozdział, zaakcentowany przez Christophera Nolana pytaniem: Patrzysz uważnie?, to zresztą esencja tematu, którego wymowa podaje w wątpliwość rację jednej perspektywy, przy jednoczesnym wykluczeniu istoty drugiej. Jej założeniem nie jest więc eliminacja, lecz możliwość współistnienia. Pozornie obce sobie porządki mogą dojrzewać na równych prawach - przekonuje autor - choć obiektywizowanie któregokolwiek z nich nie ma sensu. 
 
     Christian Bale,  Hugh Jackman     

"Prestiż" to film wywrotowy w swej narracyjnej formie. Nolan, któremu za materiał wyjściowy posłużyła powieść o tym samym tytule, porzucił skonstruowaną na bazie osobnych epistolarnych zeznań organizację literackiego pierwowzoru, tworząc achronologiczny konglomerat scen, które układają z wolna spójną fabularną całość. Brak liniowości toku zdarzeń jest fundamentem jej opisu. Reżyser napoczyna wątek, po czym z premedytacją go przerywa, przenosząc uwagę na nowy, by po chwili, gdy znajdzie już wspólny mianownik obydwu, wrócić do wyjaśnienia poprzedniego. Budowane w ten sposób napięcie nie tylko potęguje nabrzmiałą już od hipnotycznego niepokoju aurę dzieła, ale i dowodzi mistrzostwa w konstruowaniu nietuzinkowej, piętrzącej się historii, nad którą Brytyjczyk ani na moment nie traci kontroli.  
 
Twórca "Memento" po raz kolejny wykorzystał też stałe puzzle movies, okaleczając świat przedstawiony i sytuując w nim dysfunkcyjnych protagonistów, realizujących urojenia, które stwierdzają jego schizofreniczną strukturę i zaburzają percepcję. Legitymizująca się niejasnym statusem przestrzeń filmu jest przecież zdominowana przez ekscentryczne jednostki, których wybujałe pasje znacząco odbiegają od nieinwazyjnej natury otoczenia. Oprócz duetu iluzjonistów są tu i przygotowujący im sceniczne występy inżynierowie, i żyjący zwodniczymi obietnicami pionierzy nauki, uparcie odstępujący od norm. Mętne umysły postaci korespondują ostatecznie z zaburzoną rytmiką opowiadania, którego są nieodzowną częścią. 
 
     Andy Serkis,  Hugh Jackman     

W tworzeniu urzekającego, aberracyjnego profilu "Prestiżu" Nolanowi wydatnie pomogły oszczędna w środkach, melancholijna muzyka Davida Julyana oraz rozedrgane kadry prowadzonej ręcznie kamery Wally'ego Pfistera, dzięki którym obraz stał się jeszcze bardziej tajemniczy i wciągający. Trafione decyzje obsadowe z kolei pozwoliły uwierzyć w jego zwodniczość, rozciągając towarzyszące seansowi zdumienie na czas pozaekranowy. W końcu prawda to czy fałsz?