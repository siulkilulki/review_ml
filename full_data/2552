<unique_name>
film/Niesamowity+Spider-Man+2-2014-622028
<film>
Niesamowity Spider-Man 2
<film_link>
http://www.filmweb.pl/film/Niesamowity+Spider-Man+2-2014-622028
<film_rating>
6.8
<review_link>
http://www.filmweb.pl/reviews/Kl%C4%99ska+urodzaju-15800
<reviewer_mark>
5
<review>
Marc Webb, chcąc udźwignąć balast oczekiwań wobec kontynuacji serii, stanął w rozkroku. Z jednej strony reżyser "500 dni miłości" aspirował do stworzenia wielkiego, pełnego fajerwerków i spektakularnych pościgów widowiska, z drugiej, w zgodzie ze swymi inklinacjami twórcy niezależnego chciał ukazać też perspektywę kameralną, życie wewnętrzne superbohatera. Zły dobór proporcji sprawia jednak, że mikstura, która miała dawać czystą rozrywkę, pozostawia mieszane uczucia. 
 
     Andrew Garfield   Sony Pictures   

 O ile w pierwszej odsłonie odświeżonej serii efekt był świetny, to w w przypadku dwójki nie możemy pozbyć się wrażenia, że jest to film ambitny, lecz nieudany. Webb, swoisty kopciuszek na hollywoodzkich salonach, wybrany po sukcesie indie-komedii romantycznej na reżysera arcydochodowej serii o superbohaterze okazał się być strzałem w dziesiątkę. Człowiek-Pająk w jego wizji staje się nieco wyalienowanym odszczepieńcem, nie pozbawionym jednak humoru i inteligencji. Peterem Parkerem z krwi i kości. Nie było tam miejsca na patetyczne myśli o ratowaniu świata z rąk zła. Zdaje się, że główną przyczyną sukcesu jedynki było postawienie akcentu właśnie na obyczajowość historii, skupienie się na losach miłości Petera i Gwen, śmierci wujka Bena, relacji z ojcem ukochanej. Akcja zeszła na drugi plan, Webb robił to, co robi najlepiej. 
 
     Andrew Garfield   Sony Pictures         Andrew Garfield,  Emma Stone   Sony Pictures   

 W drugiej części mamy do czynienia z ogromnym chaosem. Reżyser opętany wizją maksymalizacji akcji i mnożenia wątków, nie zadbał o to, by opowieść była koherentna i dopracowana. Wobec tego, sekwencje akcji są wypełnione komputerowym efekciarstwem, które irytuje nie mniej niźli w trylogii Sama Raimiego. Antagoniści są potraktowani po macoszemu, pozbawieni głębszego rysu, naiwnie zepchnięci na drogę zła, nie budzą strachu, a raczej uśmiech zażenowania. Tym, co ratuje film Webba, są po raz kolejny odcinki przedstawiające perypetie relacji Petera i Gwen - nie jedno słowo padło już na temat chemii obecnej na planie, nie są one bynajmniej przesadzone, w efekcie świetnie się to ogląda na ekranie. Ucho do dialogów czy znajdowanie sensów w prozaicznych sytuacjach to atuty reżyserskie Brytyjczyka. Pozostaje jednak pytanie: czy na film o superbohaterze to wystarcza? 
 
     Andrew Garfield   Sony Pictures   

Zdecydowanie nie. Zdaje się, że Webb miał tego świadomość. Postanowił więc rozbudować uniwersum antagonistów Spidey'ego, zaproponował więcej akcji, ale zrobił to zwyczajnie niechlujnie i bez wyczucia. Należy dodać, że reżyser nie ustrzegł się przy tym dłużyzn. Nagromadził wątki domagające się wyjaśnienia, skwapliwie je eksplikując, zapomniał jednak o widzu, który domaga się rozrywki. Natomiast na innym etapie filmu serwuje nam kaskady walk i pościgów, nie dając odbiorcy chwili wytchnienia.  
  
Do zalet filmu możemy zaliczyć na pewno kilka aspektów. Webb świetnie odnajduje się w budowaniu więzi pomiędzy Peterem a innymi bohaterami - Gwen czy Harrym Osbourne'em. Sam Spider-Man jest postacią wielobarwną, niekiedy refleksyjną i odpowiedzialną, innym razem sowizdrzałem, rzucającym dowcipami jak z rękawa. Ponadto ścieżka dźwiękowa - zwłaszcza w momentach starć z Electro - eskaluje napięcie emocjonalne, świetnie współgrając z obrazem. Casting również został przeprowadzony z nie lada wyczuciem. Duet Garfield-Stone, jak już wspominałem, jest świetny. Jamie Foxx sprawdza w roli fajtłapowatego naukowca, by przeistoczyć się w owładniętego gniewem Electro. Dane DeHaan również nadaje postaci Harry'ego odpowiedniego rysu dramatycznego, przebijając o parę klas spiętego w tej roli Franco. 
 
     Jamie Foxx   Sony Pictures         Dane DeHaan   Sony Pictures   

 Webb podszedł do realizacji "Niesamowitego Spider-Mana 2" z ogromnymi ambicjami. Wizja reżysera nie została jednak w pełni zrealizowana. Choć film cierpi na klęskę urodzaju, fani historii Człowieka-Pająka mogą wyjść z sali zadowoleni. Zobaczyć można bowiem bodaj najbardziej komiksową ekranizację jego losów, mnóstwo bohaterów, a skala wyborów, które w tej części stają przed Peterem, dodaje obrazowi powagi. 
