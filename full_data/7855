<unique_name>
film/Bunt+na+Bounty-1962-4380
<film>
Bunt na Bounty
<film_link>
http://www.filmweb.pl/film/Bunt+na+Bounty-1962-4380
<film_rating>
7.5
<review_link>
http://www.filmweb.pl/reviews/Okrutny+kapitan+William+Bligh-1369
<reviewer_mark>
9
<review>
"Bunt na Bounty" przedstawia autentyczną historię wyprawy brytyjskiego żaglowca na egzotyczne wyspy Oceanu Spokojnego w drugiej połowie XVIII wieku. Misją żaglowca jest dotarcie do Tahiti w celu przywiezienia do Anglii sadzonek drzewa chlebowego. 
 
Oglądając film, możemy poznać życie i pracę marynarzy na statku. Służba na żaglowcach w dawnych czasach nigdy nie była łatwa. Wymagała odwagi, trudu i zahartowania od żeglarzy. Często musieli przeciwstawiać się licznym morskim żywiołom takim jak sztormy, huragany, zmienne warunki pogodowe oraz niebezpieczeństwom morza i oceanu. Praca na Bounty była o wiele gorsza niż na innych statkach, ponieważ tym okrętem dowodził okrutny i bezwzględny kapitan - William Bligh (Trevor Howard). Był niesprawiedliwy, srogi i obojętny na ludzką krzywdę. Pozbawiał załogę jedzenia oraz wody, aby uratować sadzonki roślin. Za najmniejszą błahostkę czy nieposłuszeństwo skazywał na biczowanie, chłostę lub wymyślał inną okrutną karę, która kończyła się śmiercią lub kalectwem. Kapitan uwielbiał patrzeć na ludzkie cierpienie oraz słuchać krzyków umierających ludzi. 
 
Właśnie te straszne okoliczności wpłynęły na wybuch buntu na statku. Otóż w obronie marynarzy wystąpił przeciwko kapitanowi młody oficer Fletcher Christian (znakomita rola Marlona Brando). Po stronie buntowników opowiedziała się większa część załogi. Decydując się na taki krok, żeglarze zostali skazani na wieczną tułaczkę po morzach i oceanach, nie mogąc wrócić do ojczystej Anglii, gdyż według kodeksu zostali by skazani na więzienie i śmierć za nieposłuszeństwo wobec kapitana. Mimo iż wielu z nas nie pochwala przejawów nieposłuszeństwa, to twórcy filmu przedstawili wybuch marynarskiej rewolty jako działanie słuszne i uzasadnione. 
 
Oglądając film możemy zachwycić się doskonałymi zdjęciami marynistycznymi i egzotycznymi krajobrazami. Warto zwrócić uwagę na dobór obsady aktorskiej, która świetnie prezentuje różnorodność ludzkich charakterów. 
 
Zachęcam do obejrzenia tego filmu, nie tylko po to, aby poznać dalsze losy zbuntowanych marynarzy i okrutnego kapitana, ale choć częściowo poznać życie na morzu, egzotykę innych kontynentów i ludzi tam żyjących. Barwne postacie bohaterów na długo zapadają w pamięci. 
