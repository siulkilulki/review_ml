<unique_name>
Trzy.Pogrzeby.Melquiadesa.Estrady
<film>
Trzy pogrzeby Melquiadesa Estrady
<film_link>
http://www.filmweb.pl/Trzy.Pogrzeby.Melquiadesa.Estrady
<film_rating>
7.4
<review_link>
http://www.filmweb.pl/reviews/Droga+do+odkupienia-3033
<reviewer_mark>
8
<review>
Czy w świecie przepełnionym dwulicowością, egoizmem i obojętnością na los drugiego człowieka może umieścić przypowieść o winie, pokucie, odkupieniu i przebaczeniu? Tak. Czy osoba przez niektórych uważana (co oczywiście nie oznacza, że taka jest) za mającą przechył w stronę inną niż zwolennicy powszechnej wolności może polubić film, w którym praktycznie każdy ma na sumieniu jakiś grzech z gatunku tych określanych jako ciężkie? Tak. Czy nagrody dla "Trzech pogrzebów Melquiadesa Estrady" za aktorstwo Tommy'ego Lee Jonesa i scenariusz Guillerma Arriagi w Cannes są zasłużone? No, na pewno nie ma mowy o żadnej tragicznej pomyłce. 
 
Rzecz ma miejsce w zapadłej mieścinie w pobliżu granicy USA z Meksykiem. Jeden ze strażników granicznych, Mike Norton (w tej roli świetny Barry Pepper), nie wiedzie zbyt dobrego życia. Swoją oziębłością i egoizmem rujnuje swoje małżeństwo, zaś podczas zatrzymywania nielegalnych imigrantów wyróżnia się spośród swoich kolegów wyjątkowym sadyzmem. Któregoś dnia przypadkowo zabija Melquiadesa Estradę (Julio Cedillo), Meksykanina będącego przyjacielem ranczera Pete'a Perkinsa (Tommy Lee Jones). Mike próbuje zatuszować sprawę przy pomocy zwierzchników i lokalnych władz nawet wtedy, kiedy pospiesznie pogrzebane przez niego ciało Estrady zostaje odnalezione. Tylko jedna osoba postanawia ukarać mordercę Meksykanina - jest nią Perkins, który po poznaniu prawdy porywa Mike'a i wyrusza z nim pogrzebać ciało Melquiadesa w jego rodzinnej miejscowości... 
 
Van Horn, pipidówa będąca miejscem zdarzeń w pierwszej połowie filmu, pełne jest egoistów nie za specjalnie przestrzegających zasad moralnych. Kelnerka z lokalnego baru przyprawia mężowi rogi z kim popadnie, ludzie odpowiedzialni za porządek mają bałagan we własnym życiu, każdy okłamuje każdego, nikt nie chce wysłuchiwać racji drugiej strony. Jedyne osoby, w których życiu dokonuje się zmiana - Perkins i Norton - opuszczają miasto, jakby dopiero poza nim mogli stać się lepszymi ludźmi. Czy jednak aby na pewno? Również w świecie zewnętrznym pojawiają się ludzie, którzy nie są święci, kłamstwa, chęć zemsty, zapełnianie wolnego czasu bzdurnymi rozrywkami. Nie zmieniają się w wyniku opuszczenia dotychczas zamieszkiwanej przez siebie przestrzeni, lecz ze względu na sam fakt podjęcia wędrówki i zanalizowanie własnej sytuacji na neutralnym gruncie. Podczas wędrówki do rzekomego domu Estrady Mike przeżywa katusze, uczy się pokory i poszanowania dla drugiego człowieka. Dopiero jednak przeproszenie swej ofiary może go ostatecznie odkupić. 
 
W filmie czuć zaduch pogranicza amerykańsko-meksykańskiego, co jest zasługą sprawnej reżyserii, a także zdjęć Chrisa Mengesa i muzyki Marca Beltramiego. Na bardzo wysokim poziomie stoi aktorstwo - nie tylko nagrodzonego w Cannes Tommy'ego Lee Jonesa i Barry'ego Peppera, ale również reszty obsady.