<unique_name>
film/Kr%C3%B3lowa+%C5%9Aniegu-2012-646008
<film>
Królowa Śniegu
<film_link>
http://www.filmweb.pl/film/Kr%C3%B3lowa+%C5%9Aniegu-2012-646008
<film_rating>
5.7
<review_link>
http://www.filmweb.pl/reviews/Serce+z+lodu-15114
<reviewer_mark>
4
<review>
Klasyczna baśń Hansa Christiana Andersena po długiej nieobecności na ekranach (ostatnia animacja produkcji ZSRR pochodzi z 1957 roku) dostała drugie życie w podarku od rosyjskiego studia Wizart Animation. W złagodzonej wersji autorstwa Wadima Swesznikowa i Wladlena Barbego opowieść o braterskiej miłości Gerdy i Kaja dobrze wpisuje się w okołoświąteczną atmosferę. 
 
                           

Historia Andersena o Królowej Śniegu w oryginalnej formie – podobnie jak jego wszystkie baśnie – jest zdecydowanie zbyt mroczna i brutalna dla dzisiejszych dzieciaków. Zgodnie z trendem zapoczątkowanym przez Disneya na ciepłe bajki o jednoznacznie pozytywnym wydźwięku, przeszła więc solidny lifting. Kaj u rosyjskich twórców jest anielsko usposobiony, podobnie jak gotowa na bezwarunkowe poświęcenia Gerda. 
 
Bohaterowie to dzieci wyjątkowego artysty – mistrza wyrobów ze szkła. Jego lustra mają tę niezwykłą moc, że przeglądający się w nich ludzie widzą swoje prawdziwe oblicze. Zła Królowa Śniegu, planująca zniszczenie wszystkich przejawów sztuki na ziemi, zsyła na dom rodziców Gerdy i Kaja śmiertelny podmuch śniegu. Dzieciom ukrytym w szafie udaje się przeżyć, ale zostają rozdzielone na długie lata. Spotykają się ponownie w domu dziecka, lecz na krótko – Kaj zostaje bowiem porwany przez Królową. Gerda natychmiast rusza jego śladem, zdobywając po drodze nowych przyjaciół. 
 
         

Jak na porządną bajkę przystało, główna bohaterka ma sympatycznych towarzyszy podróży – m.in. białą łasicę i trolla potrafiącego zamienić się w czarnego szczura. Obowiązkowo natrafiają oni na wyrazistych antagonistów, którzy nie szczędzą sił, aby powstrzymać bohaterkę. W "Królowej Śniegu" jest zasadniczo wszystko, co powinno znaleźć się w solidnie skrojonej bajce od lat pięciu do stu pięciu. Nie jest to co prawda animacja, która zawładnie sercami małoletnich widzów, ale jestem pewna, że zagwarantuje im dobrą rozrywkę. Efekty 3D i dobry polski dubbing są jej istotnym elementem.   
 
Rodzice zastanawiający się nad odpowiednim seansem dla swoich dzieci mogą bez obaw wybrać "Królową Śniegu". Szczególnie, że to jedna z niewielu okazji, by zobaczyć w tym roku świąteczny śnieg.   
 
 