<unique_name>
film/Nieustraszona-2014-688524
<film>
Nieustraszona
<film_link>
http://www.filmweb.pl/film/Nieustraszona-2014-688524
<film_rating>
6.5
<review_link>
http://www.filmweb.pl/reviews/Misja%3A+Bollywood-16927
<reviewer_mark>
5
<review>
Recenzowanie takich filmów jak "Nieustraszona" nastręcza dużych problemów. Jest to bowiem jedno z tych dzieł, w których nie liczy się forma, a nawet fabuła. Twórcy zrealizowali go motywowani misją edukacji, naświetlenia poważnego problemu i po prostu wykorzystali najpopularniejsze do tego medium. "Nieustraszona" jest więc utrzymana w typowej bollywoodzkiej konwencji, a główną rolę zagrała w niej jedna z wielkich gwiazd rozrywkowego kina indyjskiego Rani Mukerji. 
 
     Rani Mukerji     

I jeśli skupić się na idei kryjącej się za powstaniem filmu, nie sposób nie przyklasnąć twórcom. Aby zainteresować szeroką publiczność poważnym problemem społecznym, trzeba zaprezentować go w prosty, przystępny sposób. "Nieustraszona" jest właśnie takim obrazem. Mukerji gra tu policjantkę, która trafia na ślad szajki handlującej młodymi dziewczynami. Jej postać została tak pomyślana, by łączyła w sobie ideę niezależnej kobiety z tradycyjnym wizerunkiem ról społecznych. "Nieustraszona" pokazuje, że te dwie koncepcje wcale się nie wykluczają. Policjantka jest skuteczna, ponieważ w swojej pracy kieruje się nie tylko inteligencją, ale i sercem. Jest troskliwa i matczyna, dba o swoją rodzinę, ale opiekuje się też osobami, których przyrzekła strzec jako oficer służby publicznej. Potrafi być zarazem bezwzględna, uparta i piekielnie sprytna. W Indiach (a zresztą i w Polsce), gdzie na twarde kobiety patrzy się krzywo, pozytywny wzór, jakim jest Mukerji, może zrobić wiele dobrego. 
 
     Avneet Kaur,  Rani Mukerji     

Niestety na podobną pochwałę nie zasłużyło wykonanie filmu. Konwencja bollywoodzkiej produkcji w tym przypadku nie współgra z poważnym tematem. Dlatego też "Nieustraszona" najlepiej wypada w partiach, w których jest niemal komiksowym widowiskiem o walce dobra ze złem. Sceny, w których Shivani Shivaji Roy rozmawia z Waltem (zaskakująco udana rola niedoświadczonego Tahira Raja Bhasina), a twórcy koncentrują się na ich wzajemnej walce sprytu i intelektu, robią pozytywne wrażenie. Są przyjemnie rozrywkowe, z prostymi, ale skutecznymi sposobami na utrzymanie uwagi widza. Jednak za każdym razem, gdy twórcy przypominają sobie, że przecież ich celem jest naświetlenie ważnego problemu, "Nieustraszona" trzęsie się w posadach. Naiwność konwencji budzi nieuzasadnione fabułą ataki śmiechu. Każda lekcja wrażliwości kończy się zgrzytem i wypadnięciem z wygodnych, rozrywkowych torów całej opowieści. 
 
     Jishu Sengupta,  Rio Kapadia,  Rani Mukerji     

Tych, którym Bollywood kojarzy się z tańcami i śpiewami, mogę uspokoić: ani jednego, ani drugiego w filmie nie ma. Co prawda muzyka pobrzmiewa dość często, ale pełni ona tę samą funkcję, co w kinie zachodnim. Jest więc ilustracją, dodatkiem, tłem. I to bardzo dobrym. Łatwo wpada w ucho, stanowi doskonałe uzupełnienie zdjęć, a czasami staje się nawet główną atrakcją. Dla wszystkich słuchowców "Nieustraszona" może być bardzo pozytywnym przeżyciem.