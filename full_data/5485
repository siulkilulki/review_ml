<unique_name>
film/Ostatni+egzorcyzm-2010-493925
<film>
Ostatni egzorcyzm
<film_link>
http://www.filmweb.pl/film/Ostatni+egzorcyzm-2010-493925
<film_rating>
4.9
<review_link>
http://www.filmweb.pl/reviews/Czarny+Pan+na+bagnach-11239
<reviewer_mark>
8
<review>
"Ostatni egzorcyzm" kosztował zaledwie 1,5 miliona, a w jego obsadzie znaleźli się sami nieznani aktorzy na czele z grającym do tej pory ogony w telewizji Patrickiem Fabianem. Mimo to horror Daniela Stamma zarobił w Stanach Zjednoczonych ponad 40 milionów, zbierając przy okazji pochwalne recenzje w fachowej prasie. Skąd wziął się ten niespodziewany sukces? Czyżby widownię też opętał Szatan? 
 
Twórcy wpadli na dobry pomysł, jak odświeżyć klasyczną historię o księdzu zmuszonym stawić czoła demonowi. W ich filmie pogromca piekieł za grosz nie przypomina ponurego ojca Merrina z "Egzorcysty". Pastor Cotton Marcus to przystojniak o nieskazitelnym uśmiechu, ubrany w modną lnianą marynarkę. Gdy prowadzi mszę, bliżej mu do gospodarza teleturnieju niż pasterza parafii. W słownej woltyżerce jest tak dobry, że jako słowo boże potrafi sprzedać przepis na ciasto. Pastor ma jednak pewien problem – nie wierzy w Pana. Dopiero spotkanie z dziewczynką posądzaną o opętanie, naruszy warowne mury jego ateistycznego poglądu na świat. 
 
Fabułę filmu osadzono na głębokim południu USA, które zyskało ostatnio na popularności dzięki  serialowi "Czysta krew". Jak widać, bagna Luizjany sprzyjają nie tylko wzrostowi populacji aligatorów, ale i wampirów, wilkołaków oraz gnębiących prosty lud diabłów. Stamm ubrał swój film w kostium telewizyjnej relacji – Cottonowi towarzyszą bowiem reporterka i operator rejestrujący wszystkie zdarzenia kamerą wideo. Podobna narracja sprawdziła się ostatnio m.in. w "[Rec]" i "Projekcie: Monster".  Reżyser wyciska z modnych plenerów i obranej konwencji, ile tylko się da. Zwyczajna farma z drewnianym płotem, białym domkiem i oborą staje się u niego areną przerażających zdarzeń. Kamera trzęsie się, przechodzi z rąk do rąk, a także włącza i wyłącza w najmniej spodziewanym momencie. Napięcie udaje się utrzymać niemal do końca dzięki wątpliwości trapiącej zarówno bohaterów, jak i widzów: czy dziewczynka rzeczywiście jest oblubienicą Czarnego Pana, czy może tylko potrzebuje pomocy psychiatry? Dopiero finał – makabryczny, choć wyjęty jakby z innej bajki – rozjaśnia niedomówienia.   
 
Wydanie DVD, mówiąc delikatnie, nie powala na kolana. Znajdziecie na nim wyłącznie zwiastun "Ostatniego egzorcyzmu" i innych filmów dystrybuowanych przez Monolith. Dźwięk zakodowano w formacie Dolby Digital 5.1, a obraz – 16:9. Do wyboru czekają napisy bądź lektor.