<unique_name>
film/Diabe%C5%82-1972-5033
<film>
Diabeł
<film_link>
http://www.filmweb.pl/film/Diabe%C5%82-1972-5033
<film_rating>
6.8
<review_link>
http://www.filmweb.pl/reviews/%22Ja%2C+wybieraj%C4%85c+los+m%C3%B3j%2C+wybra%C5%82em+szale%C5%84stwo+i+porzuci%C5%82em+raj%2C+i+zszed%C5%82em+w+czarne+groty%22-13842
<reviewer_mark>
6
<review>
Trudno zaprzeczyć, że Andrzej Żuławski jest jednym z najbardziej kontrowersyjnych rodzimych twórców. Mógłbym zaryzykować nawet stwierdzenie, że pełni on rolę wschodnioeuropejskiego Jodorowskiego. Zwłaszcza w "Diable" widać to szczególnie wyraźnie. Zło wyzierające z ekranu u Żuławskiego nie jest wprawdzie tak ezoteryczne i kabalistyczne jak u chilijskiego mistyka, a sam diabeł jest bardziej lubieżny, ułański, ozdobiony sarmackim rysem, przez co bardziej zakorzeniony w polskiej tradycji, jednak u obu reżyserów szaleństwo jest jednym z głównych motorów napędowych akcji. Również twórczość obu artystów wywołuje podobne reakcje – w filmie Żuławskiego nie brakuje obrazoburczej parodii chrześcijaństwa, romantyzmu, a nawet patriotyzmu, czyli wartości szczególnie podkreślanych w literaturze lub kinie polskim. 
 
Film opowiada historię niedoszłego królobójcy, uwięzionego w lochach pewnego klasztoru, który podczas najazdu pruskiego zostaje uwolniony przez zagadkową postać. Od tej pory nieznajomy prowadził będzie młodego Jakuba wraz z uprowadzoną przez niego zakonnicą poprzez pogrążoną w chaosie rozbiorów Rzeczpospolitą. Będą oni świadkami zaślubin dawnej narzeczonej młodzieńca z jego bliskim towarzyszem z dawnych lat, odwiedzą zrujnowany dom rodzinny Jakuba oraz napotkają na swej drodze ukrywającą się w lasach trupę aktorską. Wszystko po to, aby młodzieniec, sprytnie prowadzony przez nieznajomego, pogrążył się w rozpaczy, gniewie i chęci mordu. 
 
Obrazy, które prezentuje nam na ekranie Żuławski, następują po sobie niezwykle szybko, fabuła prowadzona jest wręcz w szaleńczym tempie, przepełniają ją sceny rozpusty i gwałtu. Podobnie jak u Jodorowskiego króluje tutaj prowokująca, obrazoburcza symbolika: szalony Jakub zabijający swych wrogów przy pomocy brzytwy jest niczym Mesjasz odpuszczający grzechy, dawni spiskowcy są teraz tylko grupą rozpustników i swawolników fetujących na grobie ojczyzny, kobiety pełnią rolę albo świętych, albo nierządnic, niczym matka głównego bohatera. Ruina domu Jakuba jest alegorią politycznej sytuacji Polski końca XVIII wieku, a truchło martwego ojca symbolizuje rozkład szlacheckich wartości. Diabeł nie oszczędza nikogo i niczego – służący karzeł siedzący z szablą na drewnianym koniku w otoczeniu barw narodowych parodiujący narodowy zryw do walki oraz Jakub podpalający dwór od płonącej powstańczej flagi. 
 
Zachwyca gra aktorska Leszka Teleszyńskiego grającego opętanego Jakuba oraz Wojciecha Pszoniaka, wcielającego się w rolę diabła - tworzy on niezwykle barwną i wielowymiarową postać mentora, kusiciela i zdrajcy zarazem. 
 
Niestety – obraz niepozbawiony jest wad. Im dłużej toczy się akcja filmu, tym wyraźniej widać, iż wielowymiarowa wizja dzieła przerosła nieco samego twórcę. W wielkim natłoku giną liczne, nieraz ciekawe motywy i nawiązania (głównie do "Kordiana", "Nie-Boskiej komedii" czy poezji Micińskiego), których wystarczyłoby nawet na kilka filmów. Żuławskiemu zabrakło zimnej krwi – szaleńcze sceny przestają w pewnym momencie nosić znamiona zamysłu artystycznego, a stają się wyrazem niemocy i strachu przed niezrozumieniem. Reżyser ostatecznie postanawia rozładować nieco ładunek filmu i niesamowicie dobitnie przyrównuje postać diabła-nieznajomego do nędznego sprzedawczyka na usługach obcych mocarstw, przez co odbiera charakteru i wymowy najlepiej skonstruowanej przez siebie postaci. Przykro patrzeć również na kolejnych aktorów wpadających w groteskowe, epileptyczne podrygi – to, co ciekawie przedstawił Teleszyński na początku filmu, niezwykle zabawnie wygląda w wykonaniu np. Małgorzaty Braunek, która gra Narzeczoną. Ciężko również stwierdzić, czy przeplatające się scenerie zimowe i jesienne są jakimś szczególnym środkiem artystycznym, czy też wynikają z niechlujnego montażu. 
 
"Diabeł" Andrzeja Żuławskiego jest niezwykle ciekawą i odważną próbą, która wyraźnie odcina się na tle innych polskich produkcji i dzieli krytyków oraz widzów. Niestety próba ta mogła przerodzić się w dzieło niepowtarzalne, jednak nie pozwoliło na to chyba to samo szaleństwo, które obficie występuje w tym filmie. 
