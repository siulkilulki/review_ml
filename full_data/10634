<unique_name>
film/Tratwa+Meduzy-1980-328553
<film>
Tratwa Meduzy
<film_link>
http://www.filmweb.pl/film/Tratwa+Meduzy-1980-328553
<film_rating>
6.5
<review_link>
http://www.filmweb.pl/reviews/Surrealizm+dla+ubogich-16480
<reviewer_mark>
5
<review>
Akcja filmu toczy się w latach 20. XX w. na Bałkanach – w ówczesnym Królestwie Serbów, Chorwatów i Słoweńców, czyli późniejszej Jugosławii. Dwie prowincjonalne nauczycielki spotykają trójkę awangardowych artystów i wyruszają z nimi oraz z objazdowym artystą cyrkowym (czy czujecie już ten surrealizm?) na coś w rodzaju tournée po kraju. 
 
 Tytuł filmu odnosi się do obrazu "Tratwa meduzy" francuskiego malarza Théodore'a Géricault (do obejrzenia chociażby na Wikipedii) i nie ma nic wspólnego z fabułą, poza tym, że jest nim zafascynowany jeden z bohaterów – wozi nawet ze sobą jego reprodukcję i zdarza mu się o nim opowiadać. Niewątpliwie historia rozbitków desperacko walczących o miejsce na tytułowej tratwie ma – wg scenarzysty – jakiś głęboki związek z przedstawioną w tym filmie opowieścią. Szkoda tylko, że opowieść ta nie jest na tyle interesująca, aby skłonić widza do głębszych przemyśleń. 
 
 Dziwny to film – i raczej niegodny polecenia. Chyba najbardziej przeszkadzała mi w nim urywana narracja. Kolejne sceny łączy ze sobą praktycznie tylko obecność tych samych postaci, a ich zachowanie jest skrajnie nieracjonalne. Z większości scen absolutnie nic nie wynika, jakbyśmy oglądali zapis strumienia świadomości scenarzysty. Nie bez przyczyny zadrwiłem w opisie z surrealizmu, bo jeśli taka estetyka była celem twórców, to niestety - nie udało się. Surrealistyczny film też można nakręcić tak, żeby efektem było arcydzieło - patrz chociażby twórczość Bunuela. Niestety, twórcom tego dzieła zabrakło odpowiedniej dozy talentu. 
 
 Również wybrana tematyka nie ratuje tego obrazu. Tematem są z grubsza, jak już wspomniałem, perypetie trójki komunizujących awangardowych zbuntowanych artystów, którzy chcą oczywiście "ruszyć z posad bryłę świata", ale cały ich bunt, artystowsko-"filozujące" (bo nie filozoficzne) tyrady są tak żałosne, że nawet niegodne uśmiechu politowania. Przedstawione są jednak całkowicie na serio (w końcu mamy 1980 rok w komunistycznej Jugosławii – mam tu na myśli czas powstania tego obrazu – więc komunistów trzeba przedstawić na poważnie, niczym jakichś bohaterów romantycznych). W efekcie widza z minuty na minutę ogarnia nie śmiech, tylko coraz głębsze poczucie zażenowania. 
 
 Film da się obejrzeć, to nie jest jakieś totalne nieporozumienie, ale nakręcono już tyle rewelacyjnych filmów, że i tak w jednym życiu wszystkich nie zdoła się zobaczyć, w związku z czym mam raczej poczucie zmarnowanego czasu. Gdybym mógł go cofnąć, obejrzałbym raczej po raz kolejny "Dyskretny urok burżuazji" albo "Drogę mleczną", co też polecam innym. 
