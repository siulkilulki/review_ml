<unique_name>
film/Fisher+King-1991-1069
<film>
Fisher King
<film_link>
http://www.filmweb.pl/film/Fisher+King-1991-1069
<film_rating>
7.7
<review_link>
http://www.filmweb.pl/reviews/%22To+nie+by%C5%82%2C+k...a%2C+bal+Historia+Jacka+Lucasa%22-5575
<reviewer_mark>
8
<review>
"Przyszły do mnie rok temu. 
Siedziałem na klopie, doznając rozkoszy wypróżnienia. 
Znasz to mistyczne przeżycie, gdy robisz... 
I wtedy się pojawiły. 
Setki małych grubasków... 
unosiły się przed mymi oczami. 
To było cudowne. 
Potem przemówiły. 
Powiedziały, że zostałem wybrany..." 
 
 
"Fisher King", kapitalny obraz autorstwa Terry'ego Gilliama, to niecodzienna tragikomedia z równie niecodziennymi bohaterami. Główna postać (J. Lucas), egoistyczny i cyniczny prezenter radiowy wylatuje z roboty po tym, jak jedna z jego wypowiedzi staje się inspiracją dla jakiegoś wariata do zastrzelenia siedmiu osób. Jak to w amerykańskich filmach bywa, gość ląduje na dnie, ale dostaje drugą szansę od losu - poznaje na wysypisku śmieci bezdomnego żebraka Perry'ego, którego dzieje dziwnie splatają się z przeszłością radiowca. Wyglądałoby to klasycznie, gdyby nie drobny fakt, że żebrak ów poszukuje Świętego Graala, a sam uważa się za rycerza i wybrańca bożego. 
 
 Film wyraźnie nawiązuje do legend arturiańskich, a sam tytuł odnosi się do jednego z ich bohaterów, niejakiego Króla Rybaka. U Gilliama błędnymi rycerzami są jednak życiowi popaprańcy, nieudacznicy i wszelakiej maści osobnicy, określani przez tę "lepszą część" narodu mianem marginesu społecznego. Graal jest tu oczywiście tylko symbolem, metaforą ludzkich poszukiwań, wszelkich trudów i celów, tak jak symboliczne są inne, obficie przewijające się przez dwie godziny trwania filmu, nawiązania do legend opiewających czasy króla Artura i rycerzy Okrągłego Stołu. 
 
 Jak to u Gilliama zawsze bywa, film jest piękny wizualnie. Scenografia i kostiumy były dla reżysera zawsze oczkiem w głowie (w końcu plastyczne wykształcenie zobowiązuje), tak obecnie, jak i wtedy gdy był członkiem grupy Monty Pythona, tworząc dlań surrealistyczne filmiki i przerywniki skeczy. 
 
Obraz jest "świeży" (choć ma kilkanaście lat), mądry, zabawny, a do tego poruszający. Duża w tym zasługa kapitalnych aktorów (zimny Jeff Bridges i rozbrajający Robin Williams), których obecności dzisiaj trudno doświadczyć na ekranie. 
 Krótko mówiąc, film oryginalny i świetnie wykonany, jak większość zresztą obrazów byłego Pythona. 
