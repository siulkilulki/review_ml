<unique_name>
film/Sierpie%C5%84+w+hrabstwie+Osage-2013-600590
<film>
Sierpień w hrabstwie Osage
<film_link>
http://www.filmweb.pl/film/Sierpie%C5%84+w+hrabstwie+Osage-2013-600590
<film_rating>
7.4
<review_link>
http://www.filmweb.pl/reviews/Z+rodzin%C4%85+tylko+na+zdj%C4%99ciu-15309
<reviewer_mark>
6
<review>
"Sierpień w hrabstwie Osage" to typowy projekt ograniczonego filmowego ryzyka. Nagrodzona Pulitzerem sztuka (na dodatek broadwayowski hit) jako fundament scenariusza, oscarowa ekstraklasa w obsadzie. Gra nie toczy się tu o utrzymanie standardu, standard jest już w krwiobiegu. Ci państwo poniżej pewnego poziomu nie zejdą, choćby samą skupioną siłą swoich słynnych nazwisk. Tak zwany samograj. 
 
     Abigail Breslin,  Julianne Nicholson,  Dermot Mulroney,  Margo Martindale,  Chris Cooper,  Ewan McGregor,  Juliette Lewis,  Benedict Cumberbatch,  Julia Roberts     

Przepis jest stary jak świat – a przynajmniej stary jak reguły dramaturgii. Jedno miejsce, dużo postaci, jeszcze więcej sprzecznych motywacji. Posadź bohaterów razem, uderz w stół, a aktorzy się odezwą. Scenariusz Tracy'ego Lettsa (również autora sztuki) w istocie stworzony jest jakby po to, by kolejne gwiazdy przekuwały go na Złote Globy i inne Oscary (patrząc na same nominacje: cel osiągnięto). Trzy dorosłe córki (Julia Roberts, Juliette Lewis, Julianne Nicholson) na wieść o zniknięciu ojca przybywają wesprzeć chorą matkę (Meryl Streep). Każda ma ze sobą własny bagaż: a to prawie-były lub prawie-przyszły mąż, a to jakiś żal czy inny resentyment. Rodzinny sos robi się coraz gęstszy, gorący klimat tytułowego hrabstwa podgrzewa atmosferę do czerwoności; karty rozdano. 
 
By z takiego potencjału wydobyć wstrząsający bebechami i drażniący kanaliki łzowe spektakl, potrzeba jednak silnej reżyserskiej ręki. W "Zabójczym Joe" – również na podstawie tekstu Lettsa – służył takową doświadczony w filmowych bojach William Friedkin. Sprawującemu pieczę nad całokształtem "Sierpnia..." Johnowi Wellsowi brak jednak podobnej dyscypliny. Solidny serialowy scenarzysta i producent z zaledwie jednym pełnym metrażem na koncie ("W firmie") inscenizuje wszystko w banalnie bezpieczny sposób. W tekście Lettsa aż roi się od nieszczęść (może nawet ciut za bardzo), Wells za to emanuje szczęściem nazbyt hojnego filmowca-estety. Wszystko jest tu jakoś za ładne, za dosłowne: muzyka, widoczki, kamera nachylająca się, by złapać każdą łezkę na policzku. Dramaturgiczny gąszcz sztuki prosi się o narracyjny oddech, dystans, o szerokie plany zamiast nachalnych zbliżeń. Kontekst jest przecież kluczem do tej historii. Nie przypadkowo tytuł podaje nam lokalizację geograficzną: Letts opowiada o wpływie warunków na charakter, o determinizmie społecznym, o relacji między wnętrzem a zewnętrzem. Wells zaś – o tym, że aktorzy dobrze grają, a kamera ładnie filmuje. 
 
     Julianne Nicholson,  Juliette Lewis,  Meryl Streep     

Prawdziwie niedźwiedzią przysługę oddaje jednak twórcom Meryl Streep. Rola cierpiącej na raka lekomanki, seniorki rodu z trudnym charakterem i burzliwą przeszłością to woda na jej młyn: pretekst do kolejnego prymusowskiego popisu. I tu jest zadanie dla reżysera: powściągnąć zapędy nadgorliwych aktorów. I tu jest pies pogrzebany. Mówi się, że Streep od jakiegoś czasu pracuje tylko z reżyserami o mniejszym od jej własnego temperamencie (złośliwi powiedzą: talencie). Niestety, skutkuje to kolejnymi przeszarżowanymi rolami. Są w "Sierpniu..." sceny, w których Streep jest wspaniała, regularnie jednak wzlatuje zbyt wysoko na skrzydłach ego. Reszta obsady na szczęście zna umiar. Najlepsze w tym gronie są Roberts i Nicholson jako siostry o przeciwstawnych temperamentach. Pierwsza to wulkan tylko czekającej na erupcję złości, druga – kłębek latami tłumionych emocji, bez talentu do oczyszczających eksplozji, jaki odziedziczyła po matce jej siostra. 
 
Świetna centralna scena obiadu pokazuje, jak dobry mógł być cały film. Widać w niej prawdziwą chemię – aktorską i tematyczną. Humor i przemoc pulsujące pod obrusem rodzinnego stołu to dużo ciekawszy trop niż melodramatyczna ścieżka, w jaką ostatecznie zbacza historia. Matka, rozstawiając wszystkich po kątach, daje wyraz zawodu młodszym pokoleniem, które dostało wszystko, czego ona nie miała, ale nic z tym darem nie zrobiło. Ideały młodych to dla niej tylko fanaberie. Bezlitośnie wyśmiewa więc wegetariańskie teorie o "zjadaniu strachu zwierząt" czy poprawność polityczną nakazującą Indian nazywać "rdzennymi Amerykanami". Paradoks "Sierpnia w hrabstwie Osage" polega jednak na tym, że samemu filmowi brakuje nieco mięcha i w rezultacie pozostaje on właśnie – zaledwie – poprawną kinową fanaberią. Do obejrzenia z przyjemnością. I tyle.