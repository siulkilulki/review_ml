<unique_name>
film/Je%C5%BCeli+nadejdzie+jutro-2013-643054
<film>
Jeżeli nadejdzie jutro
<film_link>
http://www.filmweb.pl/film/Je%C5%BCeli+nadejdzie+jutro-2013-643054
<film_rating>
6.7
<review_link>
http://www.filmweb.pl/reviews/W+obronie+alternatywnych+dziewczyn-15761
<reviewer_mark>
6
<review>
"Jeżeli nadejdzie jutro" to film pełen niespodzianek. Zaczyna się jak szeregowa niezależna przypowiastka (od "Powrotu do Garden State" do nieskończoności) o neurotyku (tu akurat neurotyczce), który odwiedza urokliwe zadupie, gdzie odnajdzie sens własnej egzystencji. Film jednak niespodziewanie robi woltę i uderza w tony niemal apokaliptyczne. A gdzieś tam na marginesie czai się jeszcze nastoletnie romansidło. Rozpiętość stylistyczna imponująca, dlatego nie dziwi fakt, że reżyserowi Kevinowi Macdonaldowi nie do końca udaje się skleić te wszystkie konwencje w jedną, przekonującą całość. Ale momentami odnosi sukces. 
 
     Saoirse Ronan     

 Przede wszystkim ma ciekawą bohaterkę. Kino kocha takie dziewczyny jak Daisy (Saoirse Ronan) - neurotyczne, pstrokate, zadziorne. Kino kocha również takie konflikty, jakie dostarcza Daisy. Amerykanka porzucona przez ojca u mieszkających na angielskiej wsi kuzynów jasno daje wszystkim do zrozumienia, że nie podoba jej się sytuacja, w jakiej się znalazła. Trudno o bardziej wyrazisty kontrast: odgrodzona od świata słuchawkami zbuntowana nastolatka vs. bezpretensjonalna kompania wychowanych na łonie natury dzieciaków. Problem w tym, że kino kocha też takie dziewczyny jak Daisy… zmieniać. Jeśli bohaterka na starcie jest alternatywną punkówą, to wiedzcie, że fabularny walec wygładzi przed finałem wszelkie zmarszczki charakteru. 
 
     Saoirse Ronan,  George MacKay     

 Macdonald z wyczuciem ustawia sytuację wyjściową. Pokazuje świat widziany oczami dzieci, w którym rodzice są permanentnie nieobecni, zajęci naprawianiem świata albo innymi Równie Ważnymi Sprawami. Przeciwstawia też sobie dwie wizje dzieciństwa: samotność wielkomiejskiej jedynaczki i sielską egzystencję rodzeństwa z prowincji. I posuwa się ciut za daleko, wartościując oba porządki. Daisy można by uznać przecież za interesującą wariację motywu "Manic Pixie Dream Girl". Tego typu figury "dziwnych dziewczyn" są zazwyczaj nie postaciami z krwi i kości, a fabularnymi mechanizmami służącymi do leczenia męskiego bohatera z jego kompleksów. Daisy tymczasem jest właśnie protagonistką: to ona potrzebuje scenariuszowej interwencji w przezwyciężeniu swoich neuroz. Ale ten scenariusz jest zaskakująco konserwatywny. Głośna muzyka, kolorowe getry, drapieżne koszulki - źle. Zwyczajny sweter, las, jezioro, wsi spokojna, wsi wesoła - dobrze. Gdy Daisy zaczyna otwierać się na świat, porzuca swój charakterystyczny styl, upodabnia się do kuzynów. Wszystko ładnie: bohaterka wychodzi ze swojej skorupy, wreszcie zaczyna się uśmiechać. Ale, do cholery!, eyeliner i tlenione włosy nie zawsze muszą być wyrazem Wołania O Pomoc i automatycznie znikać, gdy tylko pomoc zostaje dostarczona. A jedynym lekarstwem na cały ból dziewczęcego świata nie zawsze musi być małomówny przystojniak, który rozmawia z sokołami. Tutaj ma on na imię - nie, nie Edward - Edmond. 
 
     Saoirse Ronan,  George MacKay     

 Na szczęście Macdonald ma w planach nie tylko standaryzowanie nastolatek. Sam pomysł na wrzucenie aspołecznego dziewczęcia w przerastającą ją sytuację to sprytny wariant filmowego bildungsroman. Próbę charakteru przejdzie bohaterka nie tylko w gościnnych progach rodzinnego domostwa, ale i na regularnym froncie. Choć reżyser stereotypowo profiluje trajektorię losów bohaterki, to żeby tego dokonać, dosłownie równa z ziemią całe jej otoczenie. Co zostanie z nihilizmu nastoletniego buntu w sytuacji totalnego nihilizmu wojny? Co zostanie ze "Zmierzchu", gdy przejedzie się po nim "Idź i patrz"? Fakt, odpowiedzi na te pytania byłyby bardziej intrygujące, gdyby kluczowa przemiana w bohaterce nie zaczęła się już przed rozpętaniem się piekła. Gdyby dopiero wojna zmusiła Daisy to zredefiniowania konceptu szczęścia, mielibyśmy do czynienia z dużo ciekawszą historią. A tak dostajemy opowieść o bohaterce walczącej o odzyskanie radości, której zaznała na chwilę i zaraz straciła. Niemniej jednak sam kontrast emo-dramatu z Czasem Apokalipsy jest przeprowadzony wzorcowo. Już w pierwszej części filmu Macdonald popisuje się umiejętnością budowania napięcia, iście po hitchocowksu serwując nam kolejne zwiastuny zbliżającej się katastrofy. Wiemy, że coś jest nie tak, ale nic - zwłaszcza w świetle początkowej konwencji - nie jest w stanie przygotować nas na to, co ma nadejść. I o to chodziło.