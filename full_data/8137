<unique_name>
film/Halloween+5%3A+Zemsta+Michaela+Myersa-1989-34736
<film>
Halloween 5: Zemsta Michaela Myersa
<film_link>
http://www.filmweb.pl/film/Halloween+5%3A+Zemsta+Michaela+Myersa-1989-34736
<film_rating>
6.1
<review_link>
http://www.filmweb.pl/reviews/Zm%C4%99czenie+materia%C5%82u-4689
<reviewer_mark>
6
<review>
Sukces finansowy poprzedniej części skłonił producenta do zrealizowania kolejnej odsłony zaledwie rok później. Zaskakujące zakończenie "Halloween 4" dość niespodziewanie otworzyło przed twórcami zupełnie nowe perspektywy i stało się szansą wprowadzenia do serii całkowitej świeżości. Podtytuł filmu nie pozostawia jednak złudzeń, że czeka nas powtórka z rozrywki, a intencje poprzedników po prostu legły w gruzach. Zważywszy na część trzecią, może to i dobrze, że w stosunku do cyklu zachowano powściągliwość przy wprowadzaniu większych innowacji. Przynajmniej na razie… 
 
Część piąta rozpoczyna się wydarzeniami z części czwartej. Po otrzymaniu kilku ran postrzałowych Michael Myers znów się wymyka. Znajduje schronienie w pobliskiej chatce starego farmera. Następnie akcja filmu przenosi się rok do przodu. Siostrzenica Myersa, Jamie, po ataku psychopaty, znajduje się w klinice dziecięcej i jest pod opieką doktora Loomisa. Gdy wielkimi krokami zbliża się kolejne Halloween, Michael budzi się, zabija farmera i ponownie rusza odnaleźć Jamie. Dziewczynka ma wizje, w których widzi Myersa i popełniane przez niego zbrodnie. W międzyczasie w Haddonfield pojawia się tajemniczy mężczyzna, który stanowi kluczowy czynnik w tragediach, jakie rozegrały się w miasteczku w ciągu ostatnich dziesięciu lat. 
 
"Halloween 5"  jest zapoczątkowaniem nowej koncepcji rozwoju cyklu i wprowadzeniem pewnych udziwnień. Film w dużym stopniu skupia uwagę widza na więzi psychologicznej, która łączy Jamie z Michaelem. Pomysł to bardzo odważny, lecz moim zdaniem nie do końca przemyślany, przez co uważam go za zupełnie chybiony. Od tej pory Jamie potrafi przewidzieć kolejne kroki Michaela, co zupełnie odziera z niego aurę tajemniczości. Na domiar złego między ujęciami pojawia się mężczyzna odziany w czarny płaszcz, który co prawda w "The Revenge of Michael Myers" odgrywa na razie mniej znaczącą rolę, a jego intencje przedstawione zostaną dopiero w kolejnej odsłonie. 
 
Na samym początku można dostrzec pewne braki logiczne. Nie chodzi mi tutaj oczywiście o ucieczkę Myersa z pułapki, bo przecież nie z takich opresji uchodził już cało. Mianowicie zastanawia mnie fakt, jakim cudem na początku filmu mężczyzna przetrzymuje ciało intruza w swojej chatce przez rok (!), tym bardziej, że uprzednio próbował on go udusić? Raczej nie wynika to z jakiegoś błędu w montażu, a czystej głupoty twórców, którzy mają widzów za naiwniaków. Pewnych nieścisłości można dostrzec tu jeszcze więcej, aczkolwiek nie rzucają się one tak w oczy jak ta wyżej wymieniona. 
 
Cieszy natomiast fakt, że po raz kolejny w obsadzie znaleźli się aktorzy z poprzednika. Postać Jamie Lloyd różni się znacząco od tej z części czwartej, choć sposób gry Danielle Harris nie uległ zmianie. Jej postać ogranicza się do ukazywania zaburzeń psychicznych, a ilość kwestii jaką wypowiada w trakcie filmu jest znikoma. Znacząco ewoluowała również postać grana przez Donalda Pleasence'a. Jego obsesja na punkcie byłego pacjenta znacząco się pogłębiła, a on sam stał się nieco bardziej zdziwaczały, wręcz obłąkany. Ponowny występ zaliczyła także Ellie Cornell, choć był on zdecydowanie krótszy niż w poprzedniku. Ogólnie rzecz biorąc aktorstwo stoi na dobrym poziomie, choć niczym zbytnio się nie wyróżnia. Niektórzy miejscami budzą irytację, przez co można kibicować Myersowi, żeby ich jak najszybciej zgładził. Zmienił się także aktor odgrywający Michaela, a jego postać uległa lekkiej modyfikacji. Porusza się tym razem nieco płynniej, choć po raz kolejny nosi inną maskę. Dość dziwną należy dodać. Zbyt często pojawia się on w trakcie dnia, toteż nie potrafi wzbudzić w widzach takiego strachu jak w poprzednich odsłonach.  
 
Od strony technicznej nie można tu absolutnie nic zarzucić. Widać, że mamy do czynienia z filmem klasy A. Uświadczymy oczywiście parę krwawych scen, których wykonanie stoi na wysokim poziomie, choć nie można się tu spodziewać obrazów rodem z filmów gore. 
 
Na plusy "The Revenge of Michael Myers" składają się rozmaite lokacje, zdecydowanie bardziej zróżnicowane niż w poprzednich częściach. Akcja filmu z domków jednorodzinnych przenosi się m.in. do starej stodoły, mrocznego lasu czy wreszcie do rodzinnego domu Myersów, w którym rozgrywa się finał. Niestety nie można się pozbyć wrażenia, że całość jest trochę mdła, a reżyseria Dominique Othenin-Girard po prostu nie zachwyca. Owszem, udzielił mi się halloweenowy nastrój, bo klimat jest nawet dobry. Niestety przemieszczanie akcji wykonano trochę niedbale. Samo zakończenie niestety jest trochę głupawe i sprawia wrażenie, jakby na siłę chciało się wpisać w konwencję poprzedników. Dostajemy coś w stylu: 'Ach, byłbym zapomniał. On przecież musi uciec, aby otworzyć twórcom furtkę do wyprodukowania kolejnej części". Zrealizowano je niestety bez polotu i jakiejkolwiek finezji. 
 
Na szczęście obronną ręką wychodzi muzyka. Dodaje trochę wigoru i nie pozwala nam zapomnieć, że mamy do czynienia z produktem serii "Halloween", bo podczas oglądania momentami można odnieść zgoła odmienne wrażenie. Oczywiście przewija się tu czasem główny wątek (swoją drogą rewelacyjnie zmiksowany), ale film wzbogacono o kilka innych i równie interesujących motywów. 
 
Przyznam szczerze, że spodziewałem się czegoś lepszego. Na pewno jest to film wykonany solidnie i pod tym względem nie można mu niczego zarzucić. Sposób opowieści jednak średnio mnie do siebie przekonał. Podczas tych 90 minut dzieje się stosunkowo wiele, ale całość za nic w świecie nie potrafi przysporzyć tylu emocji co chociażby "The Return of Michael Myers". Czyżby lekkie zmęczenie materiału? Najwyraźniej tak. Mimo wszystko polecam obejrzeć, zwłaszcza fanom. 
