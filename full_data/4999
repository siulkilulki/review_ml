<unique_name>
Sztuczki
<film>
Sztuczki
<film_link>
http://www.filmweb.pl/Sztuczki
<film_rating>
7.0
<review_link>
http://www.filmweb.pl/reviews/Igraszki+z+losem-5413
<reviewer_mark>
8
<review>
Andrzej Jakimowski ma obsesję dzieciństwa. W obu swoich filmach opowiada o małolatach nie potrafiących dogadać się z dorosłymi. Światy reżysera egzystują poza czasoprzestrzenią – rzeczywistość wydaje się płynąć pośród fal wspomnień. Ciemne rejony życia (dramat rozbitej rodziny) oświetlono zabójczą dawką optymistycznego światła, które wlewa się również do serduszek egzaltowanych widzów. "Sztuczki" to ładniuteńki i sympatyczny film, ale wątpię, by trafił on do annałów kinematografii. Jakimowski pozostawia wszystko w stanie zawieszenia, więc nie wiemy do końca, czy mieliśmy do czynienia z Dziełem, czy tylko zręcznym popisem kuglarza. 
 
10-letni Stefek (świetny Damian Ul) postanawia odzyskać ojca (Tomasz Sapryk), który dawno temu odszedł do innej kobiety. Chłopiec stawia wyzwanie losowi, rzucając się w wir przypadkowych wydarzeń i epizodów. W tym samym czasie jego siostra próbuje zdobyć serce przystojnego chłopaka oraz pracę we włoskiej firmie. 
 
Tyle na temat samej fabuły. Istotą tego filmu nie jest bowiem „dzianie się”, ale szczególny klimat, który Jakimowski osiąga dzięki zdjęciom Bajerskiego i muzyce Gąssowskiego (trio pracowało wcześniej przy "Zmruż oczy"). Gdy nastrój przestaje wystarczać, twórcy zaklejają film inteligentnym humorem. Nic nie ma tu większego znaczenia. Wszystko zależy od odbiorcy, który może wyciągnąć ze "Sztuczek" własne interpretacje: metaforę relacji międzyludzkich bądź próbę ucieczki od otaczającego nas syfu w świat „lat dziecięcych”. Jakimowski wyraża swoim filmem nerwicę współczesnego Europejczyka, który ma dość wyniszczającego wyścigu szczurów. Po co komu praca – pyta reżyser – skoro dużo lepiej oddać się prostym przyjemnościom (jazda na motorze, obmacywanie seksownej Joanny Liszowskiej czy napicie się wódki z kolegami z podwórka)? To dlatego film robi sporą karierę na Zachodzie, gdzie, jak czytam, przed kinami ustawiają się kolejki. Czyżby wyrastał nam nowy Kieślowski? 
 
Szkoda, że na płycie DVD ze "Sztuczkami" nie zamieszczono żadnego materiału opowiadającego o ich realizacji. W dodatkach otrzymujemy jedynie zwiastuny filmu, zapowiedzi oraz katalog DVD. Dobrze, że film zaopatrzono w angielskie napisy. Dźwięk w formacie DD 5.1, a obraz 16:9.