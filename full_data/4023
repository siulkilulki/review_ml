<unique_name>
film/Animowana+historia+Polski-2010-569151
<film>
Animowana historia Polski
<film_link>
http://www.filmweb.pl/film/Animowana+historia+Polski-2010-569151
<film_rating>
7.8
<review_link>
http://www.filmweb.pl/reviews/Za+siedmioma+g%C3%B3rami...-11144
<reviewer_mark>
8
<review>
"Animowana historia Polski" Tomka Bagińskiego, jak powszechnie wiadomo, to klip reklamujący Polskę na wystawie EXPO 2010 w Szanghaju. Film miało obejrzeć tam ponad 5 mln ludzi. Obecnie dzięki możliwości obejrzenia tej reklamówki na serwisie YouTube stała się ona szeroko omawianym dziełem wśród polskich internautów. Niby nic - trochę ponad 8 minut animacji ukazującej historię Polski w dużym skrócie, a jakie emocje wywołuje! 
 
Bagiński przyzwyczaił nas już do swoich świetnie wykonanych animacji w nieco komiksowej konwencji. Podobnie jest też w "Animowanej historii Polski" - postacie mogą niektórym wydawać się dość toporne zarówno w budowie, jak i animacji, ale taki jest właśnie styl Bagińskiego - nie można w końcu brać dosłownie animowanego klipu, prawda? Moim zdaniem taka oprawa sprawia, że dzieło jest bardziej dostępne, nie widzi się przeciętnemu odbiorcy jako dokument historyczny. Dobrze też, że Bagiński nie stworzył foto-realistycznych postaci, tylko wykorzystał swoją kreskę sprawiając, że jest jedyna w swoim rodzaju. 
 
Dla wielu ta krótkometrażówka to dobrze wykonana synteza dziejów naszego narodu. Mamy więc najznaczniejsze wydarzenia przedstawione dość umownie, wybrano oczywiście najważniejsze klisze z naszej historii, pomijając kwestie mniej czy bardziej kontrowersyjne. Zabrakło jednak kilku ważnych wydarzeń, jak dla mnie można było bardziej dosłownie pokazać postać Jana Pawła II. Wszystko ukazane jest w epicki sposób, można by rzec - "aż serce rośnie". Główna w tym zasługa genialnego podkładu muzycznego Adama Skorupy i Krzysztofa Wierzynkiewicza. 
 
Największą wadą animacji jest jednocześnie jedna z jej głównych zalet - uproszczenie i umowność. Wielu narzekało na nieprzejrzysty obraz, szczególnie dla obcokrajowców, którzy jedynie z dat ukazanych w rogu ekranu mogli się domyślać, o co tak naprawdę chodziło w danej scenie, a i to bez znajomości historii Polski niewiele dawało. Umowność jest też widoczna w oddaniu historycznych realiów. Trzeba przyznać, że Bagiński trochę namieszał, jeśli chodzi o stroje, uzbrojenie i architekturę, ale tu znów pojawia się pytanie, czy intencją autora było stworzenie dokumentu pokazującego historię Polski, czy też animacji pełnej akcji, która w "efekciarski" sposób zareklamuje nasz kraj? Tym bardziej, że nad całością czuwał prof. Henryk Samsonowicz, jeden z najsolidniejszych polskich historyków. 
 
Warto zauważyć też, że autor często wkłada między sceny pewne smaczki, które tylko podwyższają wartość dzieła. I tak w panoramie przemysłowej II Rzeczypospolitej można zauważyć szklane domy, sceny powstań narodowych to kopie grafik Artura Grottgera, sekwencja walki pod Monte Cassino wygląda jak fragment gry FPS, otwierająca scena z wbiciem włóczni przywołuje wizję XIX-wiecznych romantycznych prób ukazania powstania państwa polskiego. Brawa należą się też za ciekawe przedstawienie rozbiorów - spękana i zapadająca się ziemia robi piorunujące wrażenie. 
 
Reasumując - jak należy ocenić najnowsze dzieło Bagińskiego? Jako skrót historii sam w sobie jest zbyt niedokładne, jako reklamówka Polski - owszem, powalające, ale niezbyt przejrzyste. Więc jak traktować tę animację? Dla mnie jest to bajka. Bajka o Polsce "za siedmioma górami i rzekami", bez rozwodzenia się nad tym, czy Rzeczpospolita Obojga Narodów musiała upaść, Powstanie Warszawskie było słuszne i czy Unia Europejska jest naszą nadzieją czy też nie. 
