<unique_name>
Sin.City
<film>
Sin City - Miasto grzechu
<film_link>
http://www.filmweb.pl/Sin.City
<film_rating>
7.5
<review_link>
http://www.filmweb.pl/reviews/Cnotliwi+obywatele+Babilonu-3882
<reviewer_mark>
9
<review>
Tyle gwiazd w jednym filmie to prawdziwa rzadkość. Jeszcze większa rzadkość, gdy wszystkie one grają na odpowiednio wysokim poziomie, a niektórzy jeszcze ponad ten poziom wylatują. Prawdziwa jednakże radość jest wtedy, gdy znakomitemu aktorstwu towarzyszy rewelacyjny scenariusz i znakomita reżyseria. Dlatego też wspaniałym daniem dla każdego kinomaniaka jest "Sin City - Miasto grzechu" Franka Millera i Roberta Rodrigueza na podstawie mrocznego komiksu Millera pod tym samym tytułem. 
 
Na samym początku jesteśmy świadkami nakręconej ze smakiem sceny skrytobójstwa. La Cliente (Marley Shelton) zostaje oczarowana przez zabójcę (Josh Hartnett), który potajemnie dokonuje na niej czyjegoś wyroku. Później następują nowele. W pierwszej z nich Marv (Mickey Rourke) próbuje dorwać i zabić człowieka, który zamordował Goldie (Jaime King) - prostytutkę, która jako jedyna osoba w jego życiu okazała mu trochę czułości. W drugiej prywatny detektyw Dwight (Clive Owen) miesza się w aferę związaną z zabiciem przez prostytutki gliniarza, Jacka Rafferty'ego (Benicio Del Toro). Podczas całego zamieszania odżywają jego dawne uczucia do dziwki Gail (Rosario Dawson), w wyniku czego postanawia pomóc upadłym dziewczynom. Bohaterem trzeciej noweli jest Hartigan (Bruce Willis), ostatni uczciwy policjant w Sin City, który stara się uratować ukochaną Nancy Callahan (Jessica Alba) przed gwałcicielem Roarkiem Juniorem (Nick Stahl). 
 
Wszystkich bohaterów łączy fakt, iż żyją w mieście będącym Babilonem naszych czasów, pełnym zła, zdrady i okrucieństwa. Nikt tu nie jest święty - wszyscy faceci to mordercy, wszystkie kobiety to panie lekkich obyczajów. Mimo tego tych ludzi da się lubić - są oni na maksa odrealnieni, co pomaga nam w nieprzejmowaniu się ich winami i umożliwia nam poczucie do nich sympatii. Jednak i wśród nich znajdują się czarne charaktery z najwyższej półki szwarccharakterstwa, jak chociażby okrutny kanibal Kevin (Elijah Wood), przeciwko którym obracają się główni bohaterowie. W tym świecie pozornie bez wartości jest bowiem jedna, jedyna wartość - miłość. To ona pcha męskich bohaterów do walczenia za wszelką cenę w obronie dziwek i striptizerek. To dzięki niej są w stanie przeżywać największe katusze. 
 
Wszystkiemu towarzyszy znakomita reżyseria Millera, Rodrigueza i Tarantino (wyreżyserował on jedną scenę). Film jest maksymalnie wierny komiksowi pod względem fabuły i wizualności, co jest dodatkowo wielkim plusem. W dodatku świetni radzą sobie aktorzy: nawet pojawiająca się na trochę i nieoperująca zbyt wielkim arsenałem mimik i gestów Devon Aoki wypada bardzo przekonująco. Znakomitą kreację stworzyła Carla Gugino jako kuratorka Marva; ciekawie wypadają - choć pokazane jedynie na chwilę - Brittany Murphy i Alexis Bledel. Zdecydowanie najlepsze jest jednak trio Rourke-Willis-Alba, dla którego przede wszystkim warto obejrzeć ten film. 
