<unique_name>
film/Krzes%C5%82o+diab%C5%82a-2007-365340
<film>
Krzesło diabła
<film_link>
http://www.filmweb.pl/film/Krzes%C5%82o+diab%C5%82a-2007-365340
<film_rating>
4.7
<review_link>
http://www.filmweb.pl/reviews/Nie%2C+dzi%C4%99kuj%C4%99.+Postoj%C4%99-9690
<reviewer_mark>
1
<review>
Zaczyna się jak horror z torturami w tle: Nick (Andrew Howard) razem ze swoją dziewczyną Sammy (Polly Brown) postanawiają spędzić miłe (?) chwile we dwoje w - jak się szybko okazuje - opuszczonym szpitalu psychiatrycznym. Tam znajdują tajemnicze krzesło, które wygląda jak połączenia krzesła elektrycznego z narzędziem tortur. Kiedy Sammy na nim siada, metalowe zatrzaski przykuwają ją do drewna, poważnie raniąc... Po tym wydarzeniu mężczyzna trafia do zakładu dla psychicznie chorych jako podejrzany o morderstwo swojej dziewczyny i spędza tam cztery lata. Zainteresowany jego przypadkiem lekarz, dr Willard (David Gant), postanawia wraz z trzema asystentami zabrać Nicka do miejsca, w którym zaczął się dla niego cały koszmar. Okazuje się, że w zrujnowanym przytułku dla obłąkanych prowadzono jakieś sekretne, satanistyczne praktyki, a krzesło, które ponoć "zabrało" Sammy, jest potężnym artefaktem samego diabła... 
 
Co dostajemy dalej? Jeden z najgłupszych, najbardziej idiotycznych filmów grozy, jakie kiedykolwiek widziałam. Produkcja jest tak słaba, że mogłaby w ogóle nigdy nie powstać. "Krzesło diabła" jest straszliwie "ograniczone": pięć osób, jedno miejsce, jeden diabeł. Efekty specjalne wołają o pomstę do nieba i argument, że to niskobudżetowa produkcja brytyjska, nie jest żadnym usprawiedliwieniem. Mogli dać więcej pieniędzy na efekty niż na sztuczną krew. 
 
Scenariusz jest nad wyraz słaby i nawet zakończenie nie ratuje filmu jako całości. Takie zakończenia już znamy... Ciekawym pomysłem było tutaj wprowadzenie narracji - głos głównego bohatera towarzyszy nam niemal przez całe 90 minut, ironicznie komentując rzeczywistość (Dr Willard to dla Nicka Gandalf). Produkcja Adama Masona nie trzyma w ogóle w napięciu, szybko nudzi, a widzowi jest obojętne, co za chwilę się stanie, kto i jak zginie. Andrew Howard to taki Jason Statham dla ubogich: zarówno z akcentu, jak i z wyglądu. Jeśli jego postać jako tako zarysowano w scenariuszu, tak reszta bohaterów jest zupełnie bezbarwna. 
 
"Krzesło diabła" to film tak nieudany, że nie mam naprawdę pojęcia, jakim cudem został najlepszą produkcją polskiego Festiwalu Horroru'07 . W tym filmie grozy zero grozy. Nie polecam. Na tym krześle absolutnie nie siadać! Na kanapie, żeby obejrzeć ten film, też nie. 
