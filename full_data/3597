<unique_name>
Film.O.Pszczolach
<film>
Film o pszczołach
<film_link>
http://www.filmweb.pl/Film.O.Pszczolach
<film_rating>
6.4
<review_link>
http://www.filmweb.pl/reviews/Smak+mojego+dzieci%C5%84stwa-6050
<reviewer_mark>
7
<review>
Kiedy byłam dzieckiem, często jeździłam z dziadkiem na pasiekę. Zawsze bardzo lubiłam te wyjazdy. Mój dziadek wyjątkowo dbał o „swoje” pszczoły – odwiedzał je przynajmniej 3 razy w tygodniu, przyjeżdżał tam nawet zimą, aby sprawdzić, czy żadne zwierzę nie dobierało się do uli i czy są odpowiednio okryte, aby owady nie zamarzły. Dlatego też „Film o pszczołach” wzbudził we mnie wyjątkowo przyjemne odczucia. 
 
 
Barry Benson jest pszczołą, która właśnie ukończyła studia. W przeciwieństwie do swoich przyjaciół, Barry'ego nie cieszy myśl o ciągłej pracy i monotonii. Dlatego też, gdy nadarza się okazja, Barry wraz z kilkoma pszczołami wylatuje z ula i trafia do miasta, gdzie – wbrew pszczelim zasadom – zaprzyjaźnia się z człowiekiem. Pewnego dnia, gdy Vanessa i Barry idą razem do sklepu, Barry odkrywa, że ludzie od wieków wyzyskują pszczoły. Barry postanawia położyć temu kres. 
 
 
„Film o pszczołach” to przede wszystkim próba pokazania idealnie prosperującego organizmu (jakim jest pszczeli rój) oraz konsekwencji zaburzenia naturalnych mechanizmów przyrody. Jednak nie jest to jedyne założenie tej animacji. Twórcy filmu żartują ze Stinga i Ray’a Liotty, aby w ten sposób skrytykować społeczeństwo nastawione bardziej na hedonistyczny materializm i konsumpcję niż rzeczywistą potrzebę posiadania takich czy innych dóbr. Film ma także pokazywać, do czego potrafią posunąć się ludzie byleby wygrać – prawnik nie cofa się przecież przed niczym: prowokuje, intryguje, udaje nawet, że umiera, byleby osiągnąć swój cel! 
 
 
„Bee Movie” przedstawia również w zupełnie innym świetle pszczoły – pokazuje, że nie są to zawodowi „mordercy-samobójcy”, którzy czyhają na to, aby zaatakować bogu ducha winnego człowieka w ciemnej uliczce, wręcz przeciwnie – to ludzie widzą w pszczołach swoich największych wrogów. Prawda jest taka, że pszczoły atakują w ostateczności, nigdy bez powodu – niestety wielu ludzi wychodzi z założenia, że mały potwór z żądłem zasługuje tylko i wyłącznie na śmierć, skoro znalazł się w naszym pobliżu. Film pokazuje w krzywym zwierciadle ludzi i ich zachowania – zarozumialstwo, egoizm, chęć wygranej za wszelką cenę, jednak pod postacią Vanessy przemyca sens człowieczeństwa: to, że człowiek jest większy od wielu istot, nie oznacza, że nie musi się z nimi liczyć, wręcz przeciwnie – człowiek powinien być obrońcą słabszych. Również postać sprawiedliwego sędziego dodaje otuchy. 
 
 
Szczególnie warto zwrócić uwagę na ścieżkę dźwiękową, która wpada w ucho i idealnie wpasowuje się w klimat filmu, a utwór The Archies „Sugar, Sugar” przez długi czas po seansie nastraja wyjątkowo pozytywnie. 
 
 
„Film o pszczołach” to bajka zarówno dla dzieci, jak i dorosłych. Duża ilość zabawnych tekstów i aluzji, piękna animacja oraz ciekawa, wciągająca fabuła sprawia, że film ogląda się z przyjemnością. Film ma też inną zaletę – utrzymany w jasnych, słonecznych kolorach skutecznie poprawia humor na długi czas.