<unique_name>
film/Polowanie+na+rekina-2001-105964
<film>
Polowanie na rekina
<film_link>
http://www.filmweb.pl/film/Polowanie+na+rekina-2001-105964
<film_rating>
3.1
<review_link>
http://www.filmweb.pl/reviews/MegaLOLdon-8199
<reviewer_mark>
2
<review>
"Szczęki" sprawiły, iż naprawdę lubię oglądać filmy traktujące o rekinach ludojadach. Tego typu produkcji widziałem sporo, choć nie wszystkie oczywiście. Niestety temat jest popularny, a dobrych obrazów jak na lekarstwo. Prócz klasyka Spielberga, pozytywne wrażenie zrobiły na mnie niestety tylko "Szczęki 2" i "Piekielna głębia". Jednak ogólne upodobanie do tego typu produkcji powoduje, że gdy tylko mam okazję obejrzeć coś nowego, poświęcam temu filmowi czas mimo przeczucia, że znów srodze się zawiodę. Takie nastawienie miałem też, biorąc się za "Polowanie na rekina". Niestety złe przeczucia okazały się trafne. 
 
 
Rodzice Spencera Northcuta zostali zamordowani przez Megalodona - gigantycznego, prehistorycznego rekina, który dożył naszych czasów. Od tamtej pory Spencer myśli tylko o tym, jak pomścić ich śmierć. Sytuacja ku temu nadarza się, gdy zaciąga się na łódź podwodną o nazwie Argus. Początkowe plany przeprowadzenia śledztwa dotyczącego bestii zmieniają się, gdy ryba niszczy stację badawczą będącą pierwotnym celem wyprawy. Za kolejny upatrzyła sobie natomiast Argusa... 
 
 
Nie dziwi mnie wcale fakt, iż twórcy postanowili umieścić w filmie Megalodona. Te prehistoryczne potwory to największe rekiny, jakie kiedykolwiek istniały. Mogły osiągać 18 metrów długości, a pierwotna analiza wykazała nawet 25. Co więcej, od czasu do czasu można znaleźć nowe doniesienie, o relacji jakiegoś rybaka ze spotkania z gigantycznym, tajemniczym rekinem. To sprawia, że niektórzy wciąż wierzą, że jakiś osobnik tego gatunku dożył współczesności. Oczywiście brak jest jakichkolwiek dowodów, niemniej zainteresowanie nie słabnie podobnie jak w wypadku Nessie. 
 
 
Niestety o ile sam pomysł nie był zły, o tyle wykonanie kuleje na całej linii. Starano się jednak utrzymać pozory, iż widz rzeczywiście może się wczuć w klimat, a nawet przestraszyć. Akcja toczy się na wspomnianej wcześniej łodzi podwodnej, co pewnie miało powodować klimat odosobnienia czy uczucie klaustrofobii.  Dodatkowo większość ujęć jest ciemna, podobnie jak w "Obcy kontra Predator 2". Ten zabieg też pewnie miał  przekonać widza, iż ogląda naprawdę mroczny  i trzymający w napięciu film. Niestety nie zdaje to egzaminu. Zamiast bowiem wczuć się w przedstawianą historię, zadawałem sobie ciągle pytanie: "Zobaczę w końcu jakieś przejrzyste ujęcie?". 
 
 
Mojego rozczarowania dopełniła gra aktorska i muzyka. Cała obsada, na czele z Antonio Sabato Jr., zaprezentowała się bardzo sztucznie. Momentami miałem wręcz wrażenie, patrząc na niektóre postaci, że odgrywają je kloce drewna, a nie ludzie. To spowodowało, że wszyscy bohaterowie byli dla mnie niewiarygodni. Dodatkowo infantylność dialogów i głupota ludzkich zachowań momentami doprowadzały mnie do szewskiej pasji. Ścieżka dźwiękowa nie utkwiła mi w pamięci. Z reguły w tego typu wypadkach piszę, zgodnie z prawdą, iż dobrze uzupełniała ona akcję, jednak nie mogła dostarczyć ponadczasowego hitu. W tym wypadku jest jednak inaczej. Samej muzyki nie pamiętam jednak fakt, iż strasznie mnie ona irytowała pozostał. Tak więc temu elementowi też nie wystawię pozytywnej opinii. 
 
 
Pozostaje jeszcze sam Megalodon. "Polowanie na rekina" nie jest jedynym filmem, w którym prezentowane są zmagania z tym prehistorycznym monstrum. W "Zabójcy z głębin" i "Shark Attack 3" był on ukazany jako żarłacz biały, oczywiście odpowiednio powiększony na tle ludzi czy wszelkiego typu obiektów nawodnych. W przypadku tej drugiej produkcji w oczy rzucały się odpowiednio przerobione kadry dokumentalnych filmów przyrodniczych, co było ostatecznym gwoździem do trumny tamtego obrazu. Megalodon wystąpił też w "Bestii z otchłani". Na razie jednak nie oglądałem tego filmu, więc nie mogę się wypowiedzieć o jego wyglądzie. W "Polowaniu na rekina" prehistoryczny zabójca prezentuje się inaczej. Nie jest to nieudolnie naniesiony żarłacz, co idzie na plus. Jednak scen z jego udziałem jest niewiele, a jeśli już są, to trwają dosłownie kilka sekund i tak naprawdę nic nie pokazują. Gdy już jednak ujrzymy zabójczą rybę w całej okazałości, stwierdzimy, że wygląda równie sztucznie jak w "Szczękach 4". Tak więc ostatecznie wykonanie rekina też pozostawia wiele do życzenia. 
 
 
Niestety nie tylko rekin wygląda sztucznie. Efekty specjalne zawodzą pod każdym względem. Nienaturalność wybuchów mogę spokojnie porównać z sekwencjami z "Desperackiej misji", po której to już kompletnie nie mogłem dojść do siebie. Natomiast prawdziwymi "perełkami" recenzowanego filmu, są ujęcia ataku na stację badawcza. 
 
 
"Polowanie..." ma jednak jeden atut. Jest nim zakończenie. Osobiście nawet mnie ono zaskoczyło, a co za tym idzie przypadło go gustu. Szkopuł w tym, iż ten pozytyw uświadczymy dopiero po męczeniu się blisko półtorej godziny. 
 
 
"Shark Hunter" jest bardzo kiepskim filmem, jednak nie najgorszym. Na pewno wypada lepiej niż wspomniany już "Atak rekinów 3". Niemniej to tak naprawdę żadna pociecha, bowiem obie te pozycje tylko żerują na chwytliwym temacie. Krótko mówiąc: jest to obraz wyłącznie dla bardzo wytrwałych miłośników tematu rekinów-zabójców. Jednak nawet oni muszą pamiętać, że mogą mieć problemy z dotrwaniem do końca. 
