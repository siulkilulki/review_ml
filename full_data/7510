<unique_name>
film/Ninja%3A+Cie%C5%84+%C5%82zy-2013-670876
<film>
Ninja: Cień łzy
<film_link>
http://www.filmweb.pl/film/Ninja%3A+Cie%C5%84+%C5%82zy-2013-670876
<film_rating>
6.2
<review_link>
http://www.filmweb.pl/reviews/Zemsta+r%C4%99ki+%C5%9Bmiertelnej-15106
<reviewer_mark>
6
<review>
Tytuł "Ninja: Shadow of a Tear" miałem na uwadze już od kilku miesięcy. Tuż po premierze na festiwalu kina akcji w Austin film w reżyserii Isaaca Florentine'a zebrał pozytywne recenzje wśród najautentyczniejszych opiniodawców – widzów. Niektóre głosy nazywały "Ninja II" "najlepszym filmem direct-to-video, jaki kiedykolwiek powstał". I choć jest to stanowcze słowne nadużycie, obraz Florentine'a nie sposób nazwać kiepskim sequelem. 
 
     Scott Adkins    
Bohaterem kontynuacji jest znany z filmu "Ninja" Casey Bowman, grany przez Scotta Adkinsa. Młody Amerykanin wiedzie szczęśliwe życie ze swoją japońską małżonką. Kobieta oczekuje pierwszego dziecka, a Casey nie posiada się z radości. Idylla nie trwa długo. Pewnej nocy, po powrocie do domu, Bowman znajduje ukochaną martwą. Zdesperowany mężczyzna – mistrz ninjitsu – poprzysięga zemstę. Wyrusza w podróż do Birmy, by odnaleźć morderców żony i wydać im należytą karę. 
 
Kariera Isaaca Florentine'a nabrała w ostatnich latach niespodziewanego rozpędu. Facet odpowiedzialny za szmelc pokroju "Mrocznych żniw" czy "Oddziału specjalnego: Wyspy śmierci" urósł do rangi mistrza współczesnego kina kopanego. I nawet, jeśli jest to kino mocno średnie, wydawane zresztą głównie na rynku DVD/Blu-ray, metamorfoza pozostaje godną podziwu. 
 
Na planie "Shadow of a Tear" Florentine'owi udało się skompletować obsadę całkiem zdolnych aktorów, którzy w swoje role włożyli dużo ekspresji. Scott Adkins popisowo wcielił się w postać Caseya Bowmana. Jego talent również ewoluował. Choreografię scen walki Brytyjczyk opanował do perfekcji – jak zawsze. Co natomiast zaskakuje, rolę walecznego wdowca udało się Adkinsowi odegrać niemal z dramatycznym zacięciem. To duży krok naprzód dla odtwórcy, który nigdy dotąd nie mógł pochwalić się solidnym występem aktorskim. Na ekranie Scottowi Adkinsowi towarzyszy Kane Kosugi – syn mistrza Shô Kosugiego ("Revenge of the Ninja", "Dziewięć śmierci ninja"). 
 
Fabularnie, w sequelu "Ninja" nie ma miejsca na fanaberie. Treść filmu jest bardzo uproszczona, wzorem kina akcji sprzed trzydziestu lat. Podobnie jak w najlepszych pozycjach z tego okresu, "Shadow of a Tear" przedkłada w wielu miejscach wartką intrygę nad zdrową logikę. Bowman bywa niezniszczalny bardziej niż Sly Stallone, a jego przeciwnicy głupsi od Johna Travolty w "Kodzie dostępu". Formuła "Ninja II" jest wymęczona jak koń po westernie. 
 
     Scott Adkins    
Film prezentuje się dużo lepiej pod kątem technicznym. Florentine, dowodząc dojrzałości reżyserskiej, ofiaruje swoim aktorom duży komfort w kreowaniu scen kopanych. Można odnieść wrażenie, że projekt uzależniony jest od tempa ich ruchu czy kształtowania ciał. Swoboda aktorów pozytywnie wpływa na plastyczność obrazu. 
 
Revival estetyki lat 80. i 90. trwa w najlepsze. "Ninja: Shadow of a Tear" godnie hołduje klasykom Jean-Claude'a Van Damme'a, lecz raczej nie wypełnia głodu po "Krwawym sporcie" czy "Podwójnym uderzeniu". Być może następny owoc współpracy Isaaca Florentine'a i Scotta Adkinsa przejdzie wszelkie oczekiwania zainteresowanych.