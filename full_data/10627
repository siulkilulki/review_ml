<unique_name>
film/Tajna+przesy%C5%82ka-1996-201778
<film>
Tajna przesyłka
<film_link>
http://www.filmweb.pl/film/Tajna+przesy%C5%82ka-1996-201778
<film_rating>
4.9
<review_link>
http://www.filmweb.pl/reviews/Baywatch%3A+The+Movie-15757
<reviewer_mark>
4
<review>
"Subterfuge" w reżyserii Herba Freeda ("Graduation Day") to jeden z tych filmów, które można jedynie znaleźć w internetowych serwisach aukcyjnych lub wygrzebać z koszów z tanizną w supermarketach. Okładka starego wydania DVD filmu podpowiada nam, z jaką klasą mamy do czynienia: półnagi Matt McColm celuje wielką spluwą prosto w zachwycający się nad nim aparat, przy boku towarzyszy mu apetyczna, czcza blondynka. 
 
Kilka zdań o fabule. Były żołnierz Jonathan Slade – obecnie bywalec barów i wzorowy jebaka – przyjmuje zlecenie od CIA. Nie dostaje wielu wytycznych; ma odnaleźć wartościową walizkę, spoczywają na dnie Morza Czarnego od momentu niewyjaśnionej katastrofy samolotu cywilnego. W wypełnieniu zadania pomagają mu komandoska imieniem Alex oraz brat Alfie – geniusz komputerowy (w tej roli zabawny Jason Gould). 
 
"Subterfuge", w Polsce znany pod tytułem "Tajna przesyłka", to w zasadzie półtoragodzinny odcinek "Słonecznego patrolu". Znakomita część filmu toczy się na plażach, w morskich głębinach, na jachtach lub motorówkach. Pozostałe sceny, gdziekolwiek się rozgrywają, mają za zadanie pokazać obnażone lub osłonięte ciasnymi strojami kąpielowymi ciała głównych bohaterów. Twórcy filmu nie podnieśli sobie poprzeczki wysoko. Ich projekt oparty jest na fabularnym szkielecie i wywołuje szczątkowe emocje. 
 
Najbardziej emocjonującym aspektem obrazu Freeda jest gra aktorska (w domyśle – mowa ciał seksownych członków obsady). Prym w tej dziedzinie wiedzie Matt McColm, a właściwie jego atletyczna sylwetka. McColm – uznany kaskader – nigdy nie został gwiazdą kina, nawet tego podrzędnego, kręconego przez i dla amatorów. Gdyby jego przygoda z pierwszoplanowym aktorstwem trwała nieco dłużej niż parę marnych lat, mógłby udowodnić, że posiada magnetyzm godny Schwarzeneggera lub Van Damme'a. Ponieważ tak się nie stało, prawdopodobnie zawsze będzie kojarzony z ligą Brenta Huffa, Franka Zagarino i Reba Browna. "Tajna przesyłka" natomiast nigdy nie ucieknie od etykiety taniego filmu sensacyjnego, który z sensacją niewiele ma wspólnego. 
