<unique_name>
film/Zanim+si%C4%99+pojawi%C5%82e%C5%9B-2016-723705
<film>
Zanim się pojawiłeś
<film_link>
http://www.filmweb.pl/film/Zanim+si%C4%99+pojawi%C5%82e%C5%9B-2016-723705
<film_rating>
7.6
<review_link>
http://www.filmweb.pl/reviews/Mi%C5%82o%C5%9B%C4%87%2C+%C5%BCycie+i+%C5%9Bmier%C4%87-18980
<reviewer_mark>
8
<review>
Powieść autorstwa Jojo Moyes światło dzienne po raz pierwszy ujrzała w 2012 roku. Wielu osobom klimatem przypominać może twórczość Nicholasa Sparksa lub Cecelii Ahern. Ich książki również doczekały się własnych, lepszych bądź gorszych ekranizacji. Po czterech latach "Zanim się pojawiłeś" doczekał się miejsca w kinematografii. Co więcej, na plakacie filmu znaleźć można dobrze znane wszystkim nazwiska. Co kryje się więc pod tą estetycznie dopracowaną przykrywką?  
 
     Jenna Coleman,  Emilia Clarke    
 Lou Clark (Emilia Clarke) jest dziecinną 26-latką, która swoje najlepsze lata zmarnowała pracując w kawiarni. Ma kochającego sport chłopaka Patricka (Matthew Lewis) oraz wspaniałą i ciepłą rodzinę. W zasadzie, od życia nie oczekuje niczego więcej. Jej sytuacja zmienia się jednak, gdy jej ukochana kawiarnia zostaje zamknięta. Pilnie poszukując pracy, natrafia na ofertę państwa Traynorów. Choć okazuje się niezbyt kompetentna, otrzymuje posadę i poznaje Willa (Sam Claflin), sparaliżowanego 31-latka. 
 
 Właściwa akcja rozpoczyna się wraz z ich pierwszym spotkaniem. Will jest oschły i niemiły, co jednak nie zraża gadatliwej i pogodnej Lou. Chociaż pracę podejmuje jedynie ze względu na przyzwoite zarobki, bardzo angażuje się w swoje nowe zajęcie. Relacja z Willem już wkrótce zmienia się w coś więcej i żadnym problemem nie jest dla niej praca po godzinach czy zagraniczna wycieczka. Bohaterowie w niedługim czasie rozumieją, że łączy ich prawdziwa miłość. Niestety, Will ma już swoje plany. 
 
     Sam Claflin    
 Zarówno Clarke, jak i Claflin, mają spore doświadczenie w ekranizacjach bestsellerowych powieści. Clarke znana jest przecież z roli Daenerys Targaryen w "Grze o tron", a Claflina podziwiać mogliśmy jako Finnicka w "Igrzyskach śmierci" lub Alexa w "Love, Rosie". Oboje również i tym razem bardzo dobrze wypadli na ekranie. Clarke momentami być może była nieco przerysowana, jednak Claflin rewelacyjnie ukazał rozterki targające jego bohaterem. Wszyscy ci, którzy z wytęsknieniem oczekiwali tej pozycji, nie powinni więc raczej być zawiedzeni. W tle niejednokrotnie pojawiały się klimatyczne hity Eda Sheerana, które świetnie komponowały się z przedstawionymi na ekranie wydarzeniami. Nie można zapomnieć również o naprawdę fantastycznych zdjęciach. Piękne zamki, plaże i przecudowny Paryż wręcz olśniewają. 
 
 Thea Sharrock nakręciła naprawdę dobrą produkcję z myślą głównie o żeńskiej części publiczności. Mężczyźni nigdy nie rozumieli, co takiego kobiety widzą w romansach. "Zanim się pojawiłeś" to film pełen radości, lecz również wzruszeń, czego dowodzą zresztą szlochające na sali panie. Nikt nie spodziewał się fajerwerków i nikt również ich nie otrzymał. To stonowana, grająca na emocjach opowieść, z której każdy może wyciągnąć wnioski. Każdy widz ma możliwość wczuć się w sytuację głównych postaci i zastanowić się, co on by w ich sytuacji uczynił. 
 
     Emilia Clarke,  Sam Claflin    
 "Zanim się pojawiłeś", to nie najlepszy romans, jaki kiedykolwiek powstał. To nie jest również najlepsza książkowa ekranizacja, ani najciekawsza rola Clarke i Claflina. Mimo swej pozornej przeciętności, mimo wszystko, po seansie nie zapomina się o niej tak szybko. Jeżeli oczekujecie więc od filmu czegoś więcej niż jedynie bezsensownego zabicia czasu, "Zanim się pojawiłeś" to dobra inwestycja. To film o smutku, miłości i życiowych wyborach. Nic przecież nie jest nam dane raz na zawsze. Cieszmy się więc każdym dniem tak, jakby jutra miało nie być. 
