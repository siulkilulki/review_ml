<unique_name>
film/Po%C5%BC%C4%85danie+w+cieniu+wi%C4%85z%C3%B3w-1958-5012
<film>
Pożądanie w cieniu wiązów
<film_link>
http://www.filmweb.pl/film/Po%C5%BC%C4%85danie+w+cieniu+wi%C4%85z%C3%B3w-1958-5012
<film_rating>
7.4
<review_link>
http://www.filmweb.pl/reviews/Nienasycenie-14931
<reviewer_mark>
6
<review>
"Pożądanie w cieniu wiązów" to jeden z tych tytułów, za którym teoretycznie przemawia wszystko: scenariusz opatrzony nazwiskiem samego Irwina Shawa, "oscarowy" Delbert Mann u steru (czy pamiętacie historię 34-letniego Marty'ego, próbującego znaleźć swoją "drugą połowę"?), wreszcie: para młodych, świetnie zapowiadających się aktorów w rolach głównych. 
 
Głównym tematem filmu jest (nomen omen)… pożądanie: silna i okrutna chęć posiadania domu, gospodarstwa, pieniędzy, która wyzwala w głównych bohaterach najgorsze, bo najbardziej prymitywne instynkty. Ephraim Cabot (Burl Ives) to skąpiec i tyran, który dosłownie zaharował na śmierć dwie pierwsze żony. Na ziemi znienawidzonego ojca pracują jego trzej synowie – każdy z myślą, że kiedyś zostanie właścicielem ogromnego majątku. Nadzieje młodych mężczyzn okazują się jednak płonne, gdyż krzepki siedemdziesięciolatek niespodziewanie żeni się po raz kolejny – tym razem z dużo młodszą od siebie emigrantką z Włoch. W zaistniałych okolicznościach Simeon (Frank Overton) i Peter (Pernell Roberts) opuszczają dom rodzinny i wyruszają na poszukiwanie złota do Kalifornii. Jedynie Eben (Anthony Perkins), najmłodszy z trójki rodzeństwa, pozostaje wraz z ojcem i Anną (Sophia Loren). Pomimo początkowych trudności we wzajemnych relacjach, z każdym dniem, dwoje młodych zbliża się do siebie coraz bardziej. Po pewnym czasie kobieta odkrywa, że spodziewa się dziecka swojego pasierba i, tym samym, staje przed koniecznością dokonania wyboru: życie w dostatku czy życie z Ebenem? Chęć posiadania jednego i drugiego, nieuchronnie prowadzi do tragedii... 
 
Niestety obraz Manna nie jest tak druzgocący, jakby mogło się wydawać. Jest w nim bowiem coś tłumiącego, co pozbawia całą historię energii i żaru, czyniąc ją mało wyraźną, niezbyt zajmującą, w konsekwencji - boleśnie nijaką. Z całą pewnością, tym "czymś" jest scenografia. Pomimo tego, że akcja sztuki Eugene O’Neilla rozgrywa się na farmie w Nowej Anglii, wszystkie sceny zostały zrealizowane w hollywoodzkich studiach Paramount. Nawet te, toczące się pod gołym niebem, kręcone były w zamkniętym pomieszczeniu, przy sztucznym świetle i z wykorzystaniem dekoracji, o wiele bardziej przypominających scenografię teatralną. Statyczność otoczenia przenosiła się wręcz na relacje pomiędzy bohaterami. 
 
Makijaż i stroje filmowej Anny również pozostawiają wiele do życzenia. Sophia Loren – z kilogramem tuszu na rzęsach, w  obcisłych gorsetach czy wydekoltowanych bluzkach – wygląda bardziej jak tancerka z paryskiego Moulin Rouge, aniżeli żona amerykańskiego farmera. Jakby tego było mało, nie do końca przekonało mnie połączenie tak zmysłowej i niezwykle kobiecej aktorki z Anthonym Perkinsem – wciąż zbyt chłopięcym i niewinnym, aby wypaść wiarygodnie w roli amanta. Warunków niezbędnych do roli i wewnętrznej prawdy nie można, na szczęście (!), odmówić Burlovi Ivesowi. Ephraim Cabot to, w moim odczuciu, jedyna wiarygodna postać w całej tej historii. 
 
Reasumując: dla wielbicieli twórczości Eugene O'Neilla, miłośników Teatru Telewizji oraz wszystkich tych, którzy pragną zobaczyć Sophię Loren i Anthony'ego Perkinsa w przededniu wielkiej sławy, "Pożądanie w cieniu wiązów" może być ciekawym doświadczeniem. Dla pozostałych – kolejnym filmem, po którego obejrzeniu ma się ochotę powiedzieć: "A miało być tak pięknie...". 
