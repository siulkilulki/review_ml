<unique_name>
film/Sta%C5%84+przy+mnie-1986-9740
<film>
Stań przy mnie
<film_link>
http://www.filmweb.pl/film/Sta%C5%84+przy+mnie-1986-9740
<film_rating>
7.7
<review_link>
http://www.filmweb.pl/reviews/I%27ll+only+be+young+once-11572
<reviewer_mark>
8
<review>
Stephen King dla jednych jest mistrzem grozy, pisarzem, który jak nikt potrafi budować w swoich tekstach napięcie i sprawiać, że czytelnicy nie tylko czują autentyczny strach, ale też nieodpartą chęć do smakowania kolejnych i kolejnych stron jego książek. Dla innych z kolei to pisarz zwykły, tworzący komercyjne dzieła, które głównie działają na wyobraźnie nastolatków. Cokolwiek o nim sądzić, prawdą jest, że po jego pomysły uwielbiają sięgać filmowi twórcy, gdyż wymyślane przez niego historie niemal stworzone są do przeniesienia na ekran. 
 
Reżyser "Misery", Rob Reiner, na cztery lata przed ekranizacją tego thrillera sięgnął po inne dzieło mistrza, tworząc film "Stand by Me", który nie jest jednak szczególnie znanym filmem w jego dorobku, za to z pewnością jest jednym z najlepszych. Źródłem inspiracji była nowela "Ciało", którą można znaleźć w zbiorze opowiadań "Cztery pory roku", gdzie sąsiaduje chociażby z opowiadaniem "Skazani na Shawshank", które – jak wiadomo – w fenomenalny sposób przeniósł na ekran Frank Darabont. "Ciało" to bardzo prosta historia, opowiadająca losy czwórki przyjaciół, wyruszających w podróż, aby odnaleźć zwłoki potrąconego przez pociąg chłopca, które prawdopodobnie leżą gdzieś przy torach. Siła tej opowieści nie leży jednak w samej historii, tylko w tym, jak autor ją opowiedział. Czytelnik bowiem, podążając za bohaterami, staje się nagle jednym z nich – młodym chłopakiem, którego troski dorosłego życia jeszcze nie dotyczą, przed którym świat stoi otworem, a najważniejszą sprawą jest ten szczęśliwy czas, którego nic nie jest w stanie zniszczyć. 
 
Ale wróćmy do filmu, gdyż to o nim jest mowa. Nie wielu jest twórców, którzy potrafią przenieść na ekran prozę Kinga, w ogóle jakąkolwiek prozę, na tyle dobrze, by film nie bladł znacznie w porównaniu z oryginałem. Nie da się bowiem pokazać w filmie wszystkiego, o czym mówił w swej powieści autor. Ale są reżyserzy, jak chociażby wspomniany Darabont, którzy opierając się na tekstach Kinga, potrafili wykreować kino nie tylko bardzo dobre ("Zielona mila"), ale i wybitne("Skazani na Shawshank"). Rob Reiner z pewnością się do takich reżyserów zalicza. 
 
Twórca wziął na warsztat nowelę Kinga i nic do niej nie dodał, nic nie namieszał, nie próbował zmieniać, co najwyżej pominął jedynie kilka fragmentów. Można więc powiedzieć, że był tylko biernym obserwatorem, ale to nie prawda. Zrobił coś więcej, gdyż o ile to nie jest jego historia, to jednak on pozwolił nam zobaczyć własnymi oczyma to, co do tej pory mogliśmy widzieć tylko oczyma wyobraźni. Tak, "Stand by Me" to ekranizacja idealna, oddająca całą fabułę, charakter i wnętrze opowieści. 
 
Dobór młodocianych aktorów był świetny. Chłopcy, a wśród nich nie żyjący już River Phoenix, spisali się znakomicie. Nie tylko byli wyjątkowo naturalni, ale też fenomenalnie potrafili odnaleźć się w odtwarzanych przez siebie rolach, nadając swoim bohaterom charakterystyczne cechy i osobowość. Tym bardziej można i należy ich chwalić, że praktycznie tylko na nich ciążyła cała odpowiedzialność za odbiór tego filmu, a oni zrobili co trzeba – jak prawdziwi profesjonaliści. 
 
Niezapomnianego klimatu nadają produkcji świetne zdjęcia, cechujące się prostotą i estetyką ujęć, które w żaden sposób nie odwracają naszej uwagi od fabuły, a jednocześnie cieszą oko. Widać to znakomicie na przykładzie sceny z mostem kolejowym, którym idą przyjaciele. Ujęcia z różnych kamer pozwalają nam zobaczyć most w całej okazałości, a przecież rozgrywa się w tym momencie jedna z najbardziej dramatycznych scen i nic nie umknie naszej uwadze. Do tego dochodzi też wspaniała muzyka, idealny dobór kawałków pozwolił odtworzyć nastrój tych lat pięćdziesiątych. Tak dobra kompozycja sprawia, że chociaż widz nigdy nie był w Ameryce, nawet nie żył w tamtych czasach – to i tak czuje się, jakby to była dla niego codzienność, jakby zaraz po skończonym filmie miał włączyć rock and roll`ową stację, a wieczorem z piwem w ręku obejrzeć baseball. 
 
Reinerowi udała się rzecz niezwykła. Pokazał nam cudowną i bardzo wzruszającą opowieść o dojrzewaniu, o wielkiej przyjaźni, marzeniach, odwadze, strachu i trudnych życiowych wyborach, w taki sposób, że widz – jeśli tylko zechce – zostanie doszczętnie pochłonięty. A nic tak na widza nie działa jak to, gdy potrafi on w oglądanych bohaterach odnaleźć samego siebie, gdy przypomni mu się jego dzieciństwo i smaki, które już nigdy nie powrócą. To właśnie oferuje ten film. 
 
"Stań przy mnie" praktycznie nie ma minusów. Nie można powiedzieć, że film się dłuży, gdyż jest on naprawdę krótki – przedstawia tylko to, co trzeba, to, co najważniejsze, nie nudzi widza niepotrzebnymi fragmentami. Nie można powiedzieć, że fabuła jest zbyt zawiła, gdyż jest bardzo prosta – ale to w prostocie leży jej największa siła. I nie można powiedzieć, że film pozostawia nas obojętnymi, gdyż każdy, kto kiedykolwiek miał w sobie dziecko i nie pozwolił zagłuszyć go swoim dorosłym życiem, zatęskni za dzieciństwem, aż łezka zakręci mu się w oku. 
 
