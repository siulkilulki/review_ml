<unique_name>
Wilk
<film>
Wilk
<film_link>
http://www.filmweb.pl/Wilk
<film_rating>
6.8
<review_link>
http://www.filmweb.pl/reviews/Jack+pokaza%C5%82+z%C4%85bki-7607
<reviewer_mark>
7
<review>
Will Randal (Jack Nicholson) podróżujący samochodem w burzliwą noc, potrąca przebiegającego przez drogę wilka. Gdy zatrzymuje się, by sprawdzić, co się stało, zostaje nagle zaatakowany i ugryziony w rękę przez początkowo niedające oznak życia zwierzę, które po fakcie ucieka w głąb lasu. Od tej pory Will zauważa u siebie dziwne zmiany, które z biegiem czasu zaczynają być coraz bardziej niepokojące.  
 
Do sięgnięcia po "Wilka" skłoniły mnie przede wszystkim osoby Jacka Nicholsona i pięknej Michelle Pfeiffer widniejące w obsadzie. I rzeczywiście aktorstwo jest główną zaletą tego filmu. Nicholson ze swoim wyglądem, podsyconym dodatkowo ciekawą charakteryzacją stworzył bardzo przekonującą kreację, znakomicie oddając powolną przemianę głównego bohatera. Michelle Pfeiffer nie raz już udowodniła, że oprócz wspaniałej urody ma także znakomity talent aktorski i tutaj także gra na bardzo wysokim poziomie. Ta dwójka, którą łączą jeszcze występy w Burtonowskich Batmanach, spełniła więc pokładane w niej nadzieje. Niestety, jeśli chodzi o samą fabułę, sytuacja wygląda trochę gorzej. 
 
Będąc już w pierwszych minutach świadkiem ugryzienia Willa przez wilka, miałem nadzieję, że obiecujący początek nie będzie wydarzeniem, po którym znacznie spadnie poziom, a na kolejne dorównujące mu napięciem trzeba będzie czekać bardzo długo. Moje obawy jednak się sprawdziły i choć - jak już wcześniej wspomniałem - powolna przemiana Willa od wystraszenia koni, przez wyostrzające się zmysły, po wyrastające włosy, była za sprawą Nicholsona nawet ciekawa, to na całkowite stanie się przez niego bestią trzeba było czekać stanowczo za długo, bo około godziny. W dodatku, gdy oczekiwany moment wreszcie nastąpił, reżyser Mike Nichols zdecydował się na sprytny zabieg ukazywania w spowolnieniu każdej ostrzejszej jatki z udziałem głównego bohatera. Cienie zastępujące trudniejsze do wykonania obrazy także nie wypadają najlepiej, choć trzeba pamiętać, z jakimi latami mamy do czynienia. Dopiero finałowa akcja po trosze wynagradza nam długie oczekiwanie na silniejszy wstrząs, a ekipa wreszcie nie żałuje bardziej zadowalającego ukazania brutalniejszych scen. Powiedzmy sobie jednak szczerze - horrorem tego filmu nazwać nie można. 
 
"Wilk" pomimo niezaprzeczalnych wad broni się niezłą muzyką i klimatem, dzięki któremu na spółkę z kreacją Nicholsona film nie nudzi, nawet, gdy na ekranie nie dzieje się z pozoru nic godnego uwagi. Nie zabrakło także humoru. Nie mogłem powstrzymać się od śmiechu, gdy Will odznaczał swój teren, sikając na buty znienawidzonego Stewarda Swintona, który zajął jego stanowisko w pracy. Warto dodać, że grający go James Spader też bardzo dobrze wywiązał się ze swego zadania, które było trudniejsze, niż z początku może się wydawać.  
 
Wszystkim planującym obejrzeć wkrótce najnowsze dzieło Joego Johnstona pt: "Wilkołak" z  bardzo interesującą obsadą (Antony Hopkins i Benicio Del Toro) polecam zapoznać się wcześniej z tą nieco starszą produkcją, którą raczej trudno uznać za wzorzec, lecz na pewno warto po nią sięgnąć.