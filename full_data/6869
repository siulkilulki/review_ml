<unique_name>
film/Halloween+II-2009-495704
<film>
Halloween II
<film_link>
http://www.filmweb.pl/film/Halloween+II-2009-495704
<film_rating>
5.6
<review_link>
http://www.filmweb.pl/reviews/Michael+Myers+version+2.0-9011
<reviewer_mark>
4
<review>
Wydawać by się mogło, że seria "Halloween" nie będzie w stanie nas już niczym zaskoczyć, a postać Michaela Myersa została wyeksploatowana przez scenarzystów do cna. Coś jednak musi być na rzeczy, skoro Rob Zombie zgodził się ponownie stanąć za kamerą nowego "Halloween". Na pewno spory wpływ na decyzję zrealizowania kolejnej odsłony miał sukces poprzednika, bo "Halloween" nie tylko zarobił sporo pieniędzy, ale został też przecież dość ciepło przyjęty przez krytykę. Co ciekawe Rob Zombie początkowo definitywnie wykluczył kontynuowanie "Halloween", jednak w ostateczności ugiął się, bo jak sam stwierdził, nie chciał, aby ktoś inny popsuł jego wizję serii. 
 
"Halloween II" jest dziesiątą częścią cyklu, a dziewiątą z kolei, w której pojawia się Michael Myers. Już w pierwszym filmie John Carpenter wykreował go na bezduszną maszynę do zabijania, która ukrywa swe oblicze za maską. Ten wizerunek przyległ do niego na stałe, a w miarę dopisywania kolejnych numerków do tytułu, coraz bardziej rozbudowywano jego osobowość. W szóstej części cyklu dowiedzieliśmy się nawet, że Myers przynależy do sekty druidów (!), jednak ten nieszczęsny wątek nie zdecydowano się kontynuować. Dobrym momentem na udane zwieńczenie serii była scena, w której Laurie ścięła mu głowę. Pomysłowość scenarzystów zdawała się jednak nie mieć granic i po raz kolejny został on przywrócony do życia. Remake Roba Zombiego nie był jakimś przełomem, ale pozwolił nam spojrzeć na Michaela z zupełnie innej strony. Sukces remake'u dał Zombiemu nieco więcej pewności siebie, za czym idą większe zmiany w kreowaniu wizerunku Michaela Myersa, jednak do tego jeszcze wrócę. 
 
Wypadałoby najpierw jednak przedstawić fabułę. "Halloween II" bezpośrednio kontynuuje wydarzenia, którymi zakończył się film z 2007 roku. Posiniaczona i ranna Laurie Strode (Scout Taylor-Compton) zostaje odwieziona do szpitala, a ciało Michaela Myersa (Tyler Mane) trafia do ambulansu. Podczas transportu dochodzi do groźnego wypadku - sanitariusze nieszczęśliwie uderzają w... krowę. Nagle z letargu wybudza się Myers i zaczyna dokonywać pierwszych mordów. Oczywiście zaraz potem pędzi do szpitala, w którym przebywa Laurie. Po dokonaniu masakry na jednej z pielęgniarek, otacza budynek strażnika, w którym schroniła się jego siostra. Przy pomocy siekiery Myers dostaje się do środka i... psikus. Laurie nagle się budzi, a my szybko uświadamiamy sobie, że to co do tej pory widzieliśmy na ekranie, to jedynie jej senny koszmar. Dziewczyna mieszka obecnie ze swoją przyjaciółką, Annie (Danielle Harris), i jej ojcem, szeryfem Brackettem (Brad Dourif). Spotkania z psychiatrą, na które uczęszcza, nie przynoszą pożądanych rezultatów. Gdy zbliża się kolejne Halloween, dziewczyna przeczuwa, że Myers ponownie uderzy. W tym przekonaniu utwierdza ją fakt, że ciała Michaela jak dotąd nie odnaleziono. Z kolei doktor Loomis (Malcolm McDowell) wydał nową książkę - "Diabeł kroczy wśród nas", która odnosi się do wydarzeń sprzed roku. Choć zbija na niej fortunę, w oczach publiki postrzegany jest jako krwiopijca, który czerpie zysk z ludzkiego nieszczęścia. Wraz z 31 października, w Haddonfield zaczyna dochodzić do pierwszych zbrodni. To znak, że Myers powrócił i nie spocznie, dopóki nie spotka się ponownie ze swoją siostrą... 
 
Pierwsze 20 minut to nic innego jak zwodzenie widza. Gdy wydaje nam się, że mamy do czynienia z kopią "Halloween 2" z 1981 roku, Zombie wybudza nas z tego stanu rzeczy niczym Laurie na ekranie i konsekwentnie zaczyna budowanie kontynuacji po swojemu. Fabuła "Halloween II" różni się tak bardzo od tej z filmu Ricka Rosenthala, że w żaden sposób nie można jej nazwać jego remakiem. Na co należy tu zwrócić uwagę? Przede wszystkim na konstrukcję filmu. Po raz pierwszy spotkałem się z taką w slasherze. Pod tym względem "Halloween II" zdecydowanie wyróżnia się od swoich poprzedników. Przede wszystkim nie można się pozbyć wrażenia, że reżyser najwięcej uwagi poświęca Laurie Strode, a Michael Myers po prostu schodzi na drugi plan. Jest to bardzo ciekawe posunięcie, bo przecież Laurie Strode to nader ciekawa postać, ale niestety nie w wykonaniu Scout Taylor-Compton. Mimo przebudowy konwencji slashera, Zombie pozostaje wierny swoim schematom w budowaniu napięcia. Bawi się przy tym gatunkowymi regułami i trzeba przyznać, że wychodzi mu to naprawdę zręcznie. Niezmienny pozostaje tu sposób kreowania zachowań Myersa. Błąka się on po Haddonfield, uśmiercając kolejnych nieszczęśników (wydaje przy tym jakieś dziwne okrzyki). Nawiasem mówiąc Zombie po raz kolejny zahacza o zasadę, w myśl której seks na ekranie równa się śmierci. Cóż, nie można jednak się do niego o to przyczepiać, bo przecież slasher rządzi się swoimi prawami. Próba ich zmian z kolei też przecież nie byłaby w żadnym stopniu nowością, bo przecież dokonał tego Wes Craven w "Krzyku" z 1996 roku. Ogólnie rzecz ujmując, ciekawe i nowatorskie rozwiązania przeplatają się z ogranymi chwytami. Zombie po raz kolejny nie mógł zrezygnować ze sceny, w której ofiara na krótko przed śmiercią czołga się przed Myersem, rozpaczliwie błagając o życie - trochę to staje się nudne, a on sam powinien wiedzieć, że takie sceny oglądane któryś raz z kolei nie robią większego wrażenia. Kolejne minuty także nie przynoszą nic szczególnego. Pamiętacie scenę z "Halloween", kiedy Michael zabija strażnika więziennego, w którego wcielił się wówczas Danny Trejo? Jest dla niego okrutny, mimo iż on przez lata miał do niego pozytywny stosunek. Zombie spierał się wtedy z producentem i naciskał, aby scena ta została dołączona do finalnego materiału, bo chciał ukazać jak bezwzględny jest Myers. Podobnie jest tutaj, gdy Michael zostaje poobijany przez dwóch cwaniaków, dziewczyna przyglądająca się temu, starała się zapobiec rozlewowi krwi i przepraszała za to, co mu zrobiono. Nie trudno się domyślić, co w odpowiedzi zrobił Myers. Uśmiercając oprawców, nie pozostawił przy życiu również wspomnianej dziewczyny, szlachtując jej ciało kilkakrotnie nożem. Niby to nic wielkiego, ale widać jak bardzo sceny te oparte są na identycznej konstrukcji. Kolejne deja vu przeżywamy, gdy Laurie wpada do domu i zastaje Annie w kałuży krwi. Brzmi znajomo? Oczywiście, bo przecież to powtórka z poprzednika. Na dodatek w obu wspomnianych sekwencjach mamy bardzo zbliżone teksty i ciąg dalszych wydarzeń. Laurie ucieka przed swoim demonicznym bratem, stawiając przy tym cały posterunek policji na nogi. Towarzyszy temu oczywiście multum krzyku i makabry. Niejednokrotnie można odnieść wrażenie, że mimo koncepcji na film, reżyser do końca nie wiedział, co wcisnąć w kolejne klatki, aby całość miała odpowiednią długość, ażeby jak najszybciej dobrnąć do wielkiego finału, który Zombie już sobie wcześniej zaplanował. Jego struktura jest bardzo podobna do tej z poprzednika, bo dramatyzm sytuacji zaczyna przesłaniać grozę, a reżyser ponownie daje ponieść się małej fantazji. 
 
Nie sposób nie wspomnieć o wątku z białym koniem i duchem matki Michaela (w tej roli ponownie Sheri Moon Zombie). Na samym początku filmu odsłania się informacja, która mówi nam o tym, że wspomniany biały koń jest symbolem dążenia do fizycznego wyzwolenia ciała kosztem spustoszenia i chaosu. Bez cienia wątpliwości jest to odniesienie do Michaela, a interpretację tej informacji zapewne każdy z nas odczyta w inny sposób, dlatego nie mam zamiaru wykładać psychologicznych aspektów tego filmu, a takich z pewnością jest tu bardzo dużo. Ów koń towarzyszy przez cały film duchowi matki Myersa i jego młodszemu odpowiednikowi, którzy zrodzili się w głowie psychopaty. Praktycznie nie opuszczają oni go przez całą wędrówkę po Haddonfield. Mają na niego olbrzymi wpływ i potrafią manipulować jego działaniami. Bardziej jednak zamiast jako manipulatorzy jawią się oni jako obiekt pragnień, do których dorosły Michael pragnie dołączyć. W tym celu brakuje mu jedynie Laurie do zjednoczenia rodziny. Wątek ten jest bardzo ryzykowny i zapewne wielu fanów bardzo zniesmaczy. Nie mam zamiaru jednak wiecznie narzekać, bo należą się reżyserowi słowa uznania choćby za to, że w ogóle starał się wprowadzić do serii jakiś powiew świeżości. 
 
Sceny morderstw o dziwo nie wzbudzają większych emocji. Niby i jest brutalnie, ale wydaje mi się, że remake był nieco drastyczniejszy, bo tam przede wszystkim aranżacja tych scen była inna. Tutaj w ruch idzie m.in. kawałek szkła czy też siekiera. Zdecydowana większość sekwencji ogranicza się jednak do zwykłego szlachtowania nożem, a sceny śmierci są jednak bardziej stonowane. Niewybaczalny dla wielu będzie fakt, że Zombie zrezygnował z piosenki przewodniej Carpentera. Co prawda pojawia się on w napisach końcowych, ale przecież nie tego oczekiwaliśmy. Rob Zombie nie raz jednak udowadniał, że ma bardzo wykwintny gust, jeśli chodzi o muzykę. Oprócz kilku motywów Tylera Batesa usłyszymy ponownie utwór "Love Hurts" w nieco innej wersji czy też "Nights in White Satin" zespołu The Moody Blues. W połączeniu ze scenami, w których się one pojawiają, całość wypada naprawdę ciekawie, więc nie ośmielę się powiedzieć, że pod względem muzyki "Halloween II" prezentuje się źle. 
 
Poziom aktorstwa niestety jest bardzo nierówny. Zdecydowanie najgorzej wypada Scout Tayor-Compton jako główna bohaterka, Laurie Strode. Jej zdolności aktorskie są niestety bardzo mizerne, dlatego też nie wiem co uprzednio widział w niej Rob Zombie, gdy decydował się obsadzić ją w swoim filmie. Swą nieporadność najbardziej ukazuje, gdy sili się do odegrania scen wymagających większego zaangażowania emocjonalnego. Nie dość, że nie potrafi grać, to na domiar złego strasznie irytuje. Już w poprzedniku na nią narzekałem, bo mi przede wszystkim nie pasowała do tej roli. Tutaj zachowuje się jak kompletna idiotka i w przeciwieństwie do Jamie Lee Curtis, po prostu nie da się jej lubić. Wcale nie lepiej wypadają jej nowe przyjaciółki. Podobnie jak ona są to przygłupiaste nastolatki, których los zdaje się z góry przesądzony. O występie Sheri Moon Zombie właściwie niewiele można powiedzieć, bo w sumie niewiele się pojawiała na ekranie. Można narzekać, że Zombie chciał ją na siłę zaangażować do kolejnej swojej produkcji, ale nie ma to przecież większego znaczenia. Z ról kobiecych pozytyw należy się Danielle Harris, która niestety nie odgrywa tu jakiejś znaczącej roli, a szkoda. Moja sympatia do niej może wynikać przede wszystkim dlatego, że grała w poprzednich częściach - "Halloween 4: Powrót Michaela Myersa" i "Halloween 5: Zemsta Michaela Myersa". Jak na małą dziewczynę wypadła wówczas naprawdę przekonująco. Z kolei chłopak, który grał tym razem młodego Myersa (Daeg Faerch był już zbyt wysoki) wypadł średnio. Nieźle natomiast spisuje się Brad Dourif jako szeryf Brackett. Miłośnikom horrorów znany jest on przede wszystkim z serii filmów o laleczce Chucky, w której to wcielił się w demonicznego Charlesa Lee Raya. Największe słowa uznania należą się jednak Malcolmowi McDowellowi. Tutaj miłośnicy starej wersji będą mogli być zniesmaczeni, bo Zombie w sequelu przedstawia go jako cynika, który widzi wyłącznie własny czubek nosa. Coraz bardziej się wzbogaca na tragedii jaka miała miejsce rok wcześniej w miasteczku. Organizuje konferencje prasowe i rozdaje multum autografów. W rozmowie ze swoją asystentką, twierdzi że to tylko biznes. Sposób gry McDowella jednak bardzo mi się podobał. I wbrew pozorom nie wzbudzał on takiej niechęci, mimo że jego postać została przecież raczej negatywnie usposobiona. Na szczęście Zombie nie zapomina o tym, że sam w pierwszej części przedstawił go w pozytywnym świetle i ostatecznie pozwala mu pod koniec filmu przeżyć swoiste catharsis. A jeżeli mowa o bohaterach, to tak jak napisałem wcześniej, wracam do Michaela Myersa. Czym się różni jego kreacja od tej z remake'u? Przede wszystkim wyglądem. W poprzedniej części Zombie chciał przedstawić go po swojemu i właściwie zrobił to, ale w pewnym sensie był skrępowany starym wizerunkiem psychopaty z Haddonfield i wiedział, że wprowadzenie radykalnych zmian w jego wyglądzie wiązało by się z ogromnym ryzykiem. Tutaj najwyraźniej poczuł się on bardzo pewnie, bo Michael już nie ukrywa tak swojej twarzy za maską, a wręcz ochoczo spaceruje i bez niej. Jego twarz, choć bardzo zarośnięta, ukazana jest dokładnie pod koniec w wersji reżyserskiej. Należy wspomnieć także o samym zakończeniu, które niejako sugeruje nam, że wydarzenia przedstawione w filmie były tylko wytworem wyobraźni Laurie, która mogła przecież już wcześniej przebywać w zamknięciu. Możliwość interpretacji "Halloween II" jest niewątpliwie jego ogromną zaletą. 
 
Pewne zastrzeżenia można mieć do scenariusza. Ponownie dane nam będzie usłyszeć zatrważającą ilość "f*cków" na ekranie. Nie to mnie jednak tak bardzo nurtuje. Ci co zapoznali się już z  twórczością Zombiego zapewne potwierdzą, że wulgaryzmy to nieodłączny element jego obrazów. Zdecydowanie gorzej jest z tym, że ciekawe dialogi przeplatają się z totalnie bezsensownymi tekstami jak ten, gdy Laurie krzyczy: "Hey world, guess what. I'm Michael Myers' sister!". Ręce opadają, a podobnych bzdur można w przeciągu filmu jeszcze trochę usłyszeć. Humor, który się tu pojawia, również nie zaliczyłbym do zbyt wyszukanych, bo często ogranicza się do prymitywnych zachowań. 
 
"Halloween II" na pewno nie jest dla mnie rozczarowaniem, bo i wiele się po nim nie spodziewałem. Rob Zombie zbudował slasher z charakterem, który ma ambicję na coś więcej niż zwykły horror, w którym liczy się tylko morderca i jego narzędzie zbrodni. Malkontentom zdecydowanie odradzam oglądanie kontynuacji remake'u. Miłośnicy serii oczywiście po nią sięgną i trudno jest mi w sumie jednoznacznie określić, czy film przypadnie im do gustu. Mimo licznie wymienionych przeze mnie minusów film jednak zasługuje na uwagę. 
 
Gwoli podsumowania chciałbym dodać, że "Halloween II" podobnie jak część pierwsza dzieli się na dwie wersje. Zakończenie odnosi się do wersji reżyserskiej. Istnieje również wersja kinowa, która jest nieco krótsza i zawiera zupełnie inne zakończenie. Także radzę zapoznać się z obiema kopiami, bo każda ukazuje całość w nieco innym świetle. 
