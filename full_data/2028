<unique_name>
film/Zapa%C5%9Bnik-2008-461946
<film>
Zapaśnik
<film_link>
http://www.filmweb.pl/film/Zapa%C5%9Bnik-2008-461946
<film_rating>
7.1
<review_link>
http://www.filmweb.pl/reviews/Powr%C3%B3t+zapa%C5%9Bnika-8586
<reviewer_mark>
8
<review>
Darren Aronofsky przyzwyczaił nas już do tego, że potrafi zaskakiwać – pomysłowością i świeżością swoich obrazów. Tym razem wziął na warsztat wrestling – sport niezwykle popularny w Ameryce. 
 
"Zapaśnik" jest historią Randy'ego "Rama" Robinsona, wrestlera, który po ataku serca musi rozstać się z ringiem. W jednej chwili traci wszystko, co miał i na czym mu zależało. Próbuje więc powalczyć o względy swojej córki, z którą dawno stracił kontakt, i striptizerki z miejscowego klubu. Szybko jednak zauważa, że nie potrafi żyć bez swoich fanów i emocji związanych z walką. 
 
Aronofsky podjął się niezwykle trudnego zadania, bo jak w emocjonujący sposób pokazać walki i konkurencję ujawniając kulisy – przecież wszyscy wiedzą, że to, co dzieje się w ringu, jest wcześniej reżyserowane. Obawiałem się, że reżyser zdecyduje się na tanie chwyty i przedstawi wrestling jako nieprzewidywalny i nieobliczalny sport. W jakiś sposób jednak udało mu się znaleźć złoty środek. I mimo iż wiemy, kto wygra jeszcze przed rozpoczęciem walki i podsłuchujemy rozmowy w szatni, kiedy zawodnicy wymyślają, co ciekawego zrobią sobie w ringu, nie umniejsza to ich umiejętnościom i nie wpływa na emocje. 
 
Ten film to jednak coś więcej niż historia zdesperowanego zapaśnika – to swoista biografia Mickeya Rourke'a. To uniwersalna opowieść o człowieku, który pozbawiony życiowej pasji zostaje z niczym. Ale przede wszystkim o wielkim powrocie. Rourke razem z Randym powracają w naprawdę wielkim stylu. Nie ma żadnych wątpliwości, że Mickey zagrał rolę życia. Nie mogę tylko zrozumieć dlaczego panowie z Akademii woleli Seana Penna. 
 
Reżyser "Źródła" zrezygnował tym razem z eksperymentowania. Postawił na jasny przekaz i na kreacje Rourke'a i Marisy Tomei. A ci wcale nie mieli prostego zadania: długie dialogi i ujęcia z bliska - często ciche, wręcz naturalistyczny sposób filmowania. To wszystko dodaje wiarygodności i pozwala nam wejść i wciągnąć się w film. 
 
Oby też jak najdłużej trwała współpraca Aronofsky'ego z niezwykle utalentowanym operatorem Matthew Libatikiem ("Wszystko jest iluminacją", "Gothika") oraz Clintem Mansellem, który tym razem miał jednak mniejsze pole do popisu niż poprzednio. Większość filmu wypełniały bowiem gitarowe brzmienia z fantastycznym utworem "The Wrestler" Bruca Springsteena na czele. 
 
Na płycie standardowo dostęp do wybranych scen i zwiastun. Ostrzegam jednak: na opakowaniu jest napisane, że w materiałach dodatkowych znajduje się "Making of". Nic z tych rzeczy. Dystrybutor uraczył nas jedynie galerią zdjęć, a zamiast relacji z planu – półgodzinną rozmową o filmie z pięcioma nawiedzonymi wrestlerami. A szkoda. Mimo marnego wydania "Zapaśnik" jest obrazem, który warto postawić na półce, by od czasu do czasu do niego wrócić. 
