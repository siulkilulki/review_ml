<unique_name>
film/Feniks-2014-707886
<film>
Feniks
<film_link>
http://www.filmweb.pl/film/Feniks-2014-707886
<film_rating>
6.5
<review_link>
http://www.filmweb.pl/reviews/Jak+Hitchcock+z+popio%C5%82%C3%B3w-17510
<reviewer_mark>
7
<review>
"Feniks" ma niezwykle klimatyczne otwarcie  – jazzowy motyw, nocna jazda samochodem, posterunek na granicy amerykańskiej strefy okupacyjnej gdzieś w Niemczech. Twarz jednej z pasażerek rewidowanego pojazdu szczelnie okrywają bandaże. Co się pod nimi kryje? Zdeformowane rysy? Obumarłe tkanki? A może cudza tożsamość? Trop właściwy, bo motyw sobowtóra zawsze łączy się z panicznym lękiem przed utratą własnego Ja, a między innymi o tym traktuje "Feniks". I chociaż bandaże przywodzą na myśl horrory o żerujących na ludzkich duszach doppelgangerach, Petzoldowi bliżej do psychologii "Zawrotu głowy" Hitchcocka. Tam również kobieta, pod czujnym okiem kochanka, przechodzi transformację we "właściwy" przedmiot pożądania (bo samo podobieństwo nie wystarczy) – Kim Novak-Judy zamienia się w Kim Novak-Madeleine. Pamiętny obraz metamorfozy – jak to w amerykańskiej klasyce, odpowiednio udramatyzowany – funduje kinową niesamowitość sobowtóra. Od teraz nigdy nie możemy być do końca pewni, czy podobieństwo nie oznacza całkowitej tożsamości z oryginałem.     
 
     Ronald Zehrfeld,  Nina Hoss     

Petzold powtarza w "Feniksie" tę słynną Hitchcockowską scenę, ale radykalnie zmienia kontekst. Zamiast noirowego San Francisco lat 50. z jego konserwatywnym blichtrem i atmosferą zepsucia, dostajemy zrujnowany Berlin tuż po II wojnie światowej. Znany z "Zawrotu głowy" motyw miłości i szaleństwa ustępuje przed ordynarną siłą pieniądza – nędza życia na gruzach imperium katalizuje pragnienie łatwego zysku, nawet kosztem pamięci o ofiarach. W obskurnej piwnicy Johnny (podobny do Orsona Wellesa Ronald Zehrfeld) dobija targu z tajemniczą Esther (w tej roli muza Petzolda, Nina Hoss). Kobieta będzie się podszywać pod jego żonę-Żydówkę – ofiarę Holocaustu – i w ten sposób ułatwi mężczyźnie przejęcie majątku po zaginionej. 
 
Tak jak Scottie w "Zawrocie głowy", Johnny "tresuje" Esther do nowej roli – daje ubrania, farbuje włosy, uczy gestów, sposobów poruszania się. Sam moment powrotu "ocalonej" inscenizuje w najdrobniejszych detalach, z zapałem reżysera szkolnego teatrzyku. Motywuje go nie tylko zwyczajna ludzka chciwość, ale także potrzeba samousprawiedliwienia – narracja podpowiada nam, że to on wydał żonę nazistom. Nelly-Esther ma więc przyjechać do Berlina prosto z Paryża, w czerwonej, letniej sukience i szykownych szpilkach, jakby wracała z urlopu, a nie z obozowego piekła. To zresztą najbardziej polityczny fragment filmu – budując fasadę szczęśliwego zakończenia, Petzold próbuje zwrócić naszą uwagę na podwaliny nowoczesnej niemieckiej tożsamości i rosnące utowarowienie pamięci o Holocauście. Johnny przecież doskonale pamięta grozę życia w okupowanej przez nazistów Europie, ale prawdę woli przykryć grubą warstwą lukru – w nadziei na większy zysk. 
 
Perwersyjna gra w sobowtóra znajduje się jednak poziom wyżej – na pierwszym planie śledzimy tożsamościowe zmagania bohaterki. W przeciwieństwie do Johnny'ego mamy pełną świadomość, że Esther i Nelly to ta sama osoba, a losy ocalonej poznajmy ze szczegółami. Żydówka zasłonięta bandażami – nasz doppelganger o twarzy zmasakrowanej przez SS-manów – wraca do Niemiec z własnej woli i poddaje się operacji plastycznej. Jest jak ucieleśnienie antysemickiej fantazji o "niewykorzenialnej żydowskości", chociaż w tym przypadku to właśnie powrót do dawnej skóry, nie kamuflaż, okazuje się sposobem na traumę. Całkowite, sądząc po reakcjach Johnny'ego, utożsamienie Esther i Nelly podrażni rzecz jasna nasze ego racjonalnego widza. Czy zmiana twarzy to jedynie fantazja bohaterki, symbol przemiany wewnętrznej pod wpływem doświadczeń obozowych? Może żadnej zmiany nie było, a Johnny wypiera prawdę o ocaleniu żony? Petzoldowi dostało się już za pogwałcenie reguły prawdopodobieństwa – fakt, historia jest jakby żywcem wyjęta ze szpiegowskiego tasiemca, ale czy Hitchcock nie uciekał się do podobnych zabiegów? 
 
     Nina Kunzendorf,  Nina Hoss                   Ronald Zehrfeld,  Nina Hoss     

Nie chcę przez to powiedzieć, że Niemiec kopiuje Anglika. Po prostu w tej dziwnej konfiguracji zbiegów okoliczności i niedorzeczności można odnaleźć pewną metodę. Miasto-widmo Petzolda zamieszkują figury starego porządku, które tylko udają, że nic się nie zmieniło. To sobowtóry bardzo niedoskonałe – okaleczone fizycznie i psychicznie, ale zatwardziałe w swoim postanowieniu konserwowania zasad starego świata. Tytułowy "Phoenix" – klub nocny, gdzie Nelly odnajduje męża – wystawia burleski jakby wojny w ogóle nie było, chociaż wokół morze ruin. Johnny z uporem maniaka inscenizuje powojenny happy end. Nawet Nelly ulega regułom świata na opak i odgrywa siebie sprzed traumy Holocaustu. Widma nie chcą przyjąć do wiadomości, że z popiołów nie narodzi się Feniks – sobowtór tego, który spłonął w piecach krematoryjnych. Niech nas więc nie dziwi, że w tym zaludnionym przez duchy noirowym świecie dzieją się rzeczy nieprawdopodobne – neony takie jak w Berlinie Petzolda wiszą już przecież tylko w kadrach starych filmów. Choćby w scenie transformacji Judy w Madeleine, u Hitchcocka, który o prawdopodobieństwie mawiał, że zabija dobre tematy.     