<unique_name>
film/Hobbit%3A+Niezwyk%C5%82a+podr%C3%B3%C5%BC-2012-343217
<film>
Hobbit: Niezwykła podróż
<film_link>
http://www.filmweb.pl/film/Hobbit%3A+Niezwyk%C5%82a+podr%C3%B3%C5%BC-2012-343217
<film_rating>
7.7
<review_link>
http://www.filmweb.pl/reviews/Powr%C3%B3t+kr%C3%B3la+Jacksona-13756
<reviewer_mark>
9
<review>
Po dziewięciu latach Peter Jackson po raz kolejny zabiera nas w podróż do Śródziemia. Adaptacja "Hobbita, czyli tam i z powrotem" była tylko kwestią czasu, po kasowym sukcesie "Władcy Pierścieni" Tolkien okazał się kopalnią złota i niesamowitych pomysłów na filmy. 
 
"Hobbit:Niezwykła podróż" to historia Bilbo Bagginsa, który bierze udział w wyprawie 13 krasnoludów i Gandalfa do legendarnego Ereboru, dawnego królestwa króla Throra. Twierdza wykuta w skale, była schronieniem dla uciekinierów z rodu Durina. Miasto po pewnym czasie obrosło sławą, za sprawą tamtejszych kopalń złota i niesamowitej ilości skarbów wydobywanych przez krasnoludów. Skarby te przyciągnęły rzeszę nowych mieszkańców, kupców i rzemieślników, ale także smoka Smauga. Chciwy gad wypędził krasnoludy z ich królestwa, skazując je na tułaczkę, sam zaś zasiadł na kopcu ze skarbów w największe z sal Ereboru. Misję wypędzenia gada i przywrócenie dawnej świetności miasta bierze na barki spadkobierca królewskiej korony, wnuk Throra, Thorin Dębowa Tarcza. 
 
     Graham McTavish,  William Kircher,  Stephen Hunter,  James Nesbitt,  Martin Freeman   New Line Productions Inc.   

Książkę "Hobbit, czyli tam i z powrotem" Tolkien napisał dla swoich dzieci, dlatego nie powinien dziwić fakt, że film będzie w innej tonacji i stylu niż była trylogia "Władca Pierścieni". Tolkien, pisząc "Hobbita", sam dopiero poznawał świat Śródziemia, świat, w którym podział na dobro i zło nie ukształtował się. Śródziemie widziane oczami Bilba, to kraina o 60 lat młodsza, niż ta oglądana przez Froda, jest bardziej dzika i rozleglejsza, a siły ciemności dopiero budzą się w niej(sceny w Rhosgobel). 
 
Poszczególne sceny w filmie porównać można do obrazków w książkach dla dzieci. Sceny sielskie, jak na przykład kolacja u Bilba, ukazane są w ciepłymi, jasnymi barwami, natomiast sceny z przywódcą orków, Azogiem, rozgrywają się niemal w mrocznej tonacji, przy bladym świetle księżyca. Jackson stosując ten zabieg przyjmuje rolę starego bajarza, który opowiadając swoją historię wyraźnie pokazuje, kogo powinniśmy darzyć sympatią, a kogo nie powinniśmy ją darzyć wcale. Twórcy również podkreślają baśniowość piosenkami wykonywanymi przez najróżniejsze postaci w filmie.Wielu recenzentów przeklinało fakt, że muszą wysłuchiwać piosenek, mimo iż nie wybrali się na musical. Moim zdaniem jest to mrugnięcie okiem do fanów i najmłodszych widzów, którzy czytali książkę i podkreśla ono  baśniowy klimat filmu. 
 
     Andy Serkis   New Line Productions Inc.   

Jak na starego bajarza przystało, reżyser snuje swoją opowieść nieśpiesznie, posługując się przy tym postacią Bilba, który wspomina przygodę swojej młodości. Sceny z Hobbitonu przypominają nieco te z "Władcy Pierścieni: Drużyna Pierścienia", gdy widzimy beztroską krainę hobbitów, ich codzienne życie i zwyczaje. Dla wielu sceny te mogą wydać się nudne, pozbawione logiki i na siłę wydłużające film. Fanów zaś z pewnością zadowoli fakt, że będą mogli zobaczyć Bilba, spokojnie pykającego fajeczkę i krasnoludy wesoło śpiewające przy sprzątaniu naczyń. dzięki nim możemy poznać "nową drużynę", z którą przyjdzie nam zwiedzić kawał Śródziemia, poznać ich charaktery i motywy jakimi się kierują. 
 
Ekipa krasnoludów to mieszanka wybuchowa. Przewodzi im charyzmatyczny Thorin Dębowa Tarcza, pragnący pomścić śmierć swojego dziadka, króla Throra, który zginął z rąk Azoga, plugawego przywódcy orków z Morii. Dumny krasnolud stawia sobie za cel nadrzędny pomścić dziada i doprowadzić do powrotu świetności dawnego królestwa Ereboru. Zabiera on na swoją wyprawę wojownicze krasnoludy, o królewskich korzeniach, ale także prostych rzemieślników i górników, którzy uwielbiają jeść, pić, palić fajkowe ziele i robić sobie nawzajem kawały. 
 
     Sylvester McCoy   New Line Productions Inc.   

Po obejrzeniu tolkienowskiej trylogii i poznaniu Gimiliego, widzowie mieli już wyobrażenie jak powinny wyglądać krasnoludy. Gimili był jedynym krasnoludem w drużynie, więc mógł skupić w sobie wszystkie cechy swojej rasy. Tym razem mamy do czynienia z 13 głównymi postaciami  i wieloma pobocznymi. Twórcy mieli przed sobą nie lada wyzwanie, musieli stworzyć wiele unikatowych postaci, mając do dyspozycji skromne opisy i charakterystyki Tolkiena. Udało im się to fenomenalnie! Chciałbym tu polecić książkę pt. "Hobbit. Niezwykła podróż. Kronika 1. Sztuka tworzenia Filmu", twórcy opisują w niej jak wiele pracy włożyli w przygotowanie filmu. Jest tam mnóstwo opisów ubrań, uzbrojenia, akcesoriów oraz przedmiotów codziennego użytku krasnoludów, które zostały wykonane z niesamowitą perfekcją i szczegółowością. Wspaniałym dopełnieniem drużyny jest nieporadny i strachliwy Bilbo, tęskniący za swoim domem oraz Gandalf, dobry duch wyprawy, wspierający krasnoludów i niziołka w ich wyprawie. 
 
Peter, powracając do Śródziemia, po raz kolejny pokazuje nam, że jest mistrzem rozmachu kina fantasy. Zapierające dech w piersi zdjęcia i scenografia, podniosła muzyka Howarda Shore'a, z motywem "Lonely Mountain" na czele, kostiumy i charakteryzacja godne Oskara oraz aktorstwo na wysokim poziomie(trio Freeman,Armitage,Serkis najjaśniejszymi gwiazdami filmu) - to stałe określenie, towarzyszące filmom spod znaku Tolkiena. 
 
By uniknąć powtórzeń, reżyser, pokazując nam znane miejsca, jak choćby Rivendell, z zupełnie innej strony(zobaczymy m.in. obserwatorium, gdzie w nocy, zostają odczytane księżycowe runy, na mapie Thorina). Również bestiariusz Śródziemia, zostaje uzupełniony o nowe odmiany trolli, goblinów oraz wargów z Gór Mglistych. 
 
     Ian McKellen,  Martin Freeman   New Line Productions Inc.   

Jackson znany jest z tego, że lubi wtrącić swoje trzy grosze do każdego filmu. Często są to sceny dość karkołomne (śmierć Sarumana w "Powrocie Króla"), jednak tym razem są to jedynie smaczki dla znawców literatury Tolkiena: weźmiemy udział w Białej Radzie (dyskusja na temat wyprawy krasnoludów), poznamy osobliwego Radagasta Burego(pomimo wielu negatywnych opinii, postać doskonale wpisuje się w film) oraz złożymy wizytę w Dol Guldur (siedziba Nekromanty i źródło budzącego się zła). Nie chciałbym tu wypisywać zmian jakich dokonano w poszczególnych scenach, a tym samym spojlerować, dodam jedynie, że największa dotyczy Azoga i jego wpływu na misję krasnoludów. Takich scen oraz nawiązań do innych książek Tolkiena, według zapowiedzi, będzie jeszcze więcej! Z tych względów, reżyser postanowił nakręcić trzy, a nie jeden film, wzbogacone o historię z m.in. dodatków do "Władcy Pierścieni" oraz zbioru opowieści "Silmarillion". Narzekanie na wyłudzanie pieniędzy od widzów jest tutaj zbędne, powinniśmy się się raczej cieszyć, że mamy przyjemność, a raczej zaszczyt, gościć aż tyle razy w Śródziemiu. 
 
Miałem przyjemność wybrać się na seans w 48 klatkach na sekundę. Dość sceptycznie podchodzę do wszystkich filmów, które są kręcone inną techniką niż 2D, tym razem było podobnie. Przede wszystkim największe zmiany można dostrzec w dynamice obrazu, wszakże 48 klatek na sekundę, to dwa razy więcej niż w normalnym filmie. Na początku seansu postacie wydają się wykonywać ruchy w przyspieszonym tempie, a całość nie przypomina filmu, a jeśli już, to tanią, amatorską produkcję. Dopiero w scenach walk bądź ucieczek widać innowację tej techniki. Ruchy postaci są mniej rozmazane, nadal widzimy szczegóły i detale, a wszystko to zdaje się być jeszcze bardziej realne. Dzięki tej technice, scena z ucieczką przed hordą goblinów, naprawdę przyprawia o zawrót głowy, a pościg orków za Radagastem na króliczych saniach, jest równie emocjonujący co pościgi w "Transporterze". 
 
     Ian McKellen,  Richard Armitage,  Hugo Weaving,  Martin Freeman   New Line Productions Inc.   

Fundamenty pod trylogię "Hobbita" wylane. Niczym wielki architekt Peter Jackson buduje kolejną wielką trylogię fantasy. Nie zapomina on również o kamieniu węgielnym pod swoją budowlę. I nie są to rozbuchane efekty CGI ani podniosłe bitwy o losy świata, jego kamieniem węgielnym są czyny tego najmniejszego, te proste i codzienne, które są w stanie odpędzić zło tego świata. 
