<unique_name>
film/Noe%3A+Wybrany+przez+Boga-2014-622318
<film>
Noe: Wybrany przez Boga
<film_link>
http://www.filmweb.pl/film/Noe%3A+Wybrany+przez+Boga-2014-622318
<film_rating>
5.7
<review_link>
http://www.filmweb.pl/reviews/Noe%3A+stracony+przez+re%C5%BCysera-15660
<reviewer_mark>
4
<review>
Darren Aronofsky zapragnął przedstawić biblijną wizję potopu, a znając wcześniejsze filmy tego reżysera ("Requiem dla snu", "Czarny łabędź"), można było oczekiwać analizy ludzkich zachowań, wątpliwości czy niejasnych granic między dobrem a złem. Tymczasem "Noe: Wybrany przez Boga" to przydługawa opowieść, fantasy o rodzinnym budowaniu arki, w której zabrakło psychologicznej wiarygodności.  
 
     Russell Crowe   Paramount Pictures  
 Film rozpoczyna się krótkim przypomnieniem biblijnej historii dla tych wszystkich, którzy nie uważali na religii. Aronofsky zgrabnie buduje tło dla właściwej opowieści, starając się zreinterpretować mit o potopie. Mimo wszystko tworzy film zachowawczy i politycznie poprawny. Nie kwestionuje zachowań Noego, nie wprowadza wątpliwości oraz omija kwestie fanatycznego oddania się woli boskiej. W "Noe" pytań o moralność i sprawiedliwość jest jak na lekarstwo, a dramat człowieka został sprawnie przykryty przez nieudolne efekty specjalne. Po ekranie przemykają kamienni Strażnicy (uwięzione Światło, które miało strzec ludzkości), lasy wyrastają w kilka sekund, a do tego pojawiają się przerysowane animowane zwierzęta . Nienaturalność fauny razi w oczy, prowokując do pytań, na co zostały wydane miliony z budżetu filmu. 
 
 Odchodząc od wizualnej strony filmu, oczekiwałam popisu aktorskiego i  wykreowania złożonych, wiarygodnych postaci. Noe (Russell Crowe) stworzony przez Aronofsky'ego to heros na miarę naszych czasów. Z powodzeniem mógłby wystąpić obok Supermana czy Kapitana Ameryki i stać się wybawcą ludzkości przed złem. Umięśniony, postawny i nieprzejednany dąży do celu, pokonując piętrzące się przeszkody. Zwycięża z niewiernymi i konsekwentnie wykonuje wolę Boga. Jego zachowania zakrawają o fanatyzm. Brakuje wątpliwości, a Noe zdaje się nieustannie poszukiwać uzasadnienia decyzji podjętej przez Stwórcę. Najważniejszą refleksję stanowi fakt, że człowiek posiada dwie antagonistyczne strony: dobrą i złą, a Noe wraz z rodziną nie jest wyjątkiem. Na mnie największe wrażenie zrobiła scena, w której Noe z kamienną twarzą siedzi w arce, a dookoła słychać przeraźliwe krzyki umierających ludzi. 
 
     Jennifer Connelly   Paramount Pictures        Logan Lerman   Paramount Pictures        Emma Watson   Paramount Pictures  
 Reżyser pobieżnie potraktował członków rodziny Noego. Naameh (Jennifer Connelly), żona, jest wycofaną histeryczką, która wiernie towarzyszy mężowi. Przygląda się z boku jego poczynaniom, a buntuje się tylko raz. Nie zachwycają również młodzi aktorzy: Emma Watson (Ila), Logan Lerman (Cham) i Douglas Booth (Sem). Ila recytuje zapisane w scenariuszu kwestie, a Cham jest naburmuszonym nastolatkiem. 
 
 Trudno oprzeć się wrażeniu, że "Noe: Wybrany przez Boga" został stworzony na zamówienie religijnej części Hollywood i zabrakło odwagi do kwestionowania słuszności zabicia setek ludzi. Tylko w kilku scenach można odnaleźć charakterystyczny styl reżysera. Piękna jest sekwencja, w której zostaje opowiedziana historia stworzenia świata. Zostajemy przeprowadzeni krok po kroku przez 7-dniowe działania Boga. Niestety w całym filmie za mało jest takich perełek wizualnych i montażowych. Nawet muzyka Clinta Mansella jest jednostajna, przewidywalna i nudna. 
 
 "Noe" miał zachwycać monumentalnym przedstawieniem wielkiej katastrofy i pełnego nadziei odrodzenia ludzkości, a stał się reżyserską porażką Aronofsky'ego. Zabrakło mocnego psychologicznego spojrzenia na bohaterów, z którego znany jest autor "Czarnego łabędzia".  
