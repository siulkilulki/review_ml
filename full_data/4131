<unique_name>
film/Nocny+poci%C4%85g+z+mi%C4%99sem-2008-337325
<film>
Nocny pociąg z mięsem
<film_link>
http://www.filmweb.pl/film/Nocny+poci%C4%85g+z+mi%C4%99sem-2008-337325
<film_rating>
5.0
<review_link>
http://www.filmweb.pl/reviews/Surowe+mi%C4%99so-7181
<reviewer_mark>
6
<review>
Przed seansem miałem obawy, czy po obejrzeniu filmu z tak wpadającym w oczy tytułem nie stracę apetytu na jakiekolwiek jedzenie. Na szczęście nic takiego nie miało miejsca, a pisząc teraz ten tekst, ze smakiem zajadam pierś kurczaka polaną pysznym sosem. Sosem, którym reżyser Ryuhei Kitamura niestety mnie nie uraczył. Dostałem tylko wielki kawałek mięsa, w dodatku niedopieczonego. 
 
 Przyznam, że sam pomysł na fabułę jest dosyć ciekawy, zresztą nie ma co się dziwić, skoro jest to horror na podstawie opowieści Clive'a Barkera. Ja w mojej recenzji uniknę jednak porównywania obu dzieł, gdyż książki jeszcze nie miałem okazji przeczytać, ale wkrótce, z tym większą chęcią, przystąpię do lektury, by sprawdzić, jak bardzo różnią się oba utwory. Mam nadzieję, że bardzo. 
 
 Młody fotograf Leon Kauffman (Bradley Cooper) pragnie tworzyć zdjęcia pokazujące "prawdziwe" oblicze Nowego Jorku. W tym celu, zachęcony przez właścicielkę jednej z czołowych galerii, zagłębia się coraz bardziej w najbrudniejsze zakamarki miasta. Przypadkowo natrafia na postać Mahogany'ego (Vinnie Jones), który w podziemnym metrze codziennie czeka na ostatni pociąg. Mężczyzna zaczyna intrygować Leona, a całą tę sytuację dodatkowo podsyca fakt, że ostatnią osobą, którą widziała zaginiona modelka, był właśnie zawodowy rzeźnik z metra... 
 
 Sama fabuła z początku wydaje się mocnym punktem filmu. Tajemniczy morderca pastwiący się nad swymi ofiarami w podziemnym metrze. Wygląda to całkiem nieźle i z przyjemnością się ogląda. Mnie osobiście najbardziej podobał się moment spokojnego wyjmowania wielkiego młota przez rzeźnika, po czym powolne zbliżanie się do ofiary. Vinnie Jones przez cały czas zachowuje spokój i jest po prostu sobą, a mimo to wzbudza potrzebny dreszczyk emocji. Bo taka właśnie jego postać miała  być. Bez okazywania jakichkolwiek uczuć, nawet podczas zarzynania pechowców, którzy traktowani byli po prostu jak zwykłe mięso. Należy zwrócić uwagę, że przez około 100 minut, czyli tyle, ile trwał film, Mahogany nie wymawia ani jednego słowa i dopiero pod koniec, o ile dobrze pamiętam, z jego ust w końcu wydobywa się jakiś dźwięk.  
 
 Efekty gore także stoją tu na dosyć wysokim poziomie. W niektórych miejscach wywołują grozę, jak na przykład wiszące nagie ciała, a w innych wzbudzają lekki uśmieszek. Taki miszmasz mi akurat przypadł do gustu, pytanie tylko, czy aby na pewno taki był zamiar reżysera. Mam co do tego wielkie wątpliwości.  
 
 Napisałem to, co można uznać za plusy, teraz czas na wskazanie minusów, które były niestety o wiele większe i rzucające cień na wszystko, co dobre. Wychodząc z kina nie myślałem o zaletach, których przecież także nie brakowało, lecz przede wszystkim o fatalnym, wzbudzającym niesmak, wręcz żałosnym finale. Wszystko to, co tak śmiało było budowane od początku, nagle legło w gruzach. Fotograf zakładający srebrną zbroję i przygotowujący się na wojnę niczym mężny rycerz i jego wydawałoby się mądra żona, która nagle, nie wiedzieć czemu, zaczyna zachowywać się, jakby postradała zmysły, zostali wyjęci z innej bajki, zupełnie niepasującej do tego filmu. Nie będę opisywał tego, co zdarzyło się potem, bo zwyczajnie tracić czasu na takie bzdury. W pewnym momencie pomyślałem nawet, że głupszego horroru nie widziałem, a przecież nie jest to zgodne z prawdą, lecz reżyser robił wszystko, by takie wrażenie mnie ogarnęło. 
 
 Aktorsko obraz stoi na średnim poziomie. Ponad szereg wysuwa się oczywiście kreacja Vinniego Jonesa, o której pisałem już wyżej. Inne role specjalnie mnie nie urzekły. Bradley Cooper grający głównego bohatera nie przypadł mi specjalnie do gustu. Zagrał solidnie i nic poza tym, a czasami nawet mnie irytował. Leslie Bibb jako Maya włożyła trochę więcej emocji w swą postać, a w dodatku zdecydowała się odsłonić co nieco ze swoich wdzięków, co na pewno wyszło na dobre filmowi. 
 
 Podsumowując: "Nocny pociąg z mięsem" to produkcja przede wszystkim dla miłośników takiego kina. Jeśli ktoś uwielbia krew tryskającą na lewo i prawo, samotnie leżące głowy z pustymi oczodołami czy rzędy wiszących niczym bydło ciał, to jest to obraz zdecydowanie dla niego. Jeśli jednak po seansie poczujesz, że był to idiotyczny horrorek ze zmarnowanym potencjałem (niedużym, ale jednak),  nie prezentujący sobą niczego więcej niż niezłe efekty gore, to nie mów, że cię nie ostrzegałem. 
