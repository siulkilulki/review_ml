<unique_name>
film/Flashdance-1983-33147
<film>
Flashdance
<film_link>
http://www.filmweb.pl/film/Flashdance-1983-33147
<film_rating>
6.8
<review_link>
http://www.filmweb.pl/reviews/Maniac+on+the+floor-6243
<reviewer_mark>
5
<review>
Zanim taneczny szał zawładnął ekranami kin i zaczęły się pojawiać takie filmy, jak "Dirty Dancing", "Shall we dance", "Save the last dance", w końcu "Honey" i "Step up", był "Flashdance" - jeden ze starszych, należący już do kanonu pozycji muzyczno-tanecznych. Zainspirowany wizytą w nocnym klubie okrył się wszechobecnym uznaniem, nominacjami, Oscarami. Dziś już nieco zapomniany, lecz nadal pobudza wszystkie zmysły, a w szczególności wyrywa ciało do tańca. 
 
Adrian Lyne, reżyserując "Flashdance", swoją drugą, większą produkcję, zyskał sobie spore uznanie krytyków. I nic dziwnego. Historia Alex (Jennifer Beals), osiemnastoletniej tancerki z nocnego klubu, pragnącej dostać się do szkoły baletowej i na boku pracującej jako spawaczka w wielkiej firmie, była niecodzienna. Obok "Indiany Jonesa" i "Gwiezdnych Wojen" "Flashdance" odniósł sukces. 
 
Młoda bohaterka w czasie jednego ze swoich występów w klubie poznaje Nicka Hurleya (Michael Nouri), który okazuje się jej szefem w hucie. Jak łatwo się domyśleć, zakochują się w sobie, co nie oznacza jednak łatwego związku. Alex jest zbuntowana, często sama nie wie, czego chce, jest impulsywna i tak naprawdę całym jej życiem jest taniec. I można by pomyśleć, że rzeczywiście ten taniec będzie przewodził wszystkim wydarzeniom w filmie, lecz czy choreograf czasem nie naoglądał się… małp skaczących po klatkach? Ale po kolei. 
 
Sama historia wydaje się dość banalna. Dziewczyna spotyka starszego faceta, który pośrednio spełnia jej największe marzenie, miłość. Jakkolwiek by było, prowadzi do szczęśliwego zakończenia. Wszystko jest piękne i brakuje tylko amorków skaczących dookoła i rzucających kwiatki. Fabuła przypomina nieco późniejszy "Dirty Dancing" - który również nietuzinkowością i niebanalnością nie grzeszy. Ten jednak, w przeciwieństwie do "Flashdance", ma mocną stronę w postaci tańca. 
 
W jednej z piosenek ze ścieżki dźwiękowej do opisywanej produkcji możemy usłyszeć: "She's a maniac, maniac on the floor and she's dancing like she's never danced before". Jak to wspaniale ujmuje wszystko, co dzieje się na scenie! Dziewczyny maniakalnie rzucają się na wszystkie strony, czasem przypominają wręcz uwięzione zwierzaki! Robią show, które dla widza w pewnym momencie może wydawać się śmieszne. Jedynie ostatnia scena przesłuchania Alex w szkole baletowej jest tym momentem, który najbardziej się pamięta (jak to zwykle bywa - bo czy w każdym innym nie ma tego momentu kulminacyjnego, do którego przez cały film bohaterzy się przygotowują?!) i jest godna uwagi. 
 
Co zatem wybiło film spośród innych i spowodowało, że zdobył tyle nagród? 
Oczywiście muzyka. To ona tak naprawdę jest tym, co ciągnie "Flashdance" ku górze. Wspomniany utwór "She's a maniac" oraz "Flashdance… what a feeling" w wykonaniu Irene Cara zajęły szczytowe miejsca w listach przebojów i, co więcej, do dziś są znane i lubiane. 
 
Z jednej strony mamy do czynienia z pozycją należącą do kanonu filmów tanecznych, która z pewnością jest warta obejrzenia z dość prostego powodu - klasykę trzeba po prostu zobaczyć. Z drugiej jednak, można by rzec - "marność nad marnościami i tylko marność". Czasem powiewa nudą, czasem kiczem, jeszcze innym razem można poczuć się jak w zoo, lecz czym byłby "Dirty Dancing" bez wcześniejszych sukcesów niezbyt udanych produkcji?