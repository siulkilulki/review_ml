<unique_name>
film/Cz%C5%82owiek+z+blizn%C4%85-1932-32442
<film>
Człowiek z blizną
<film_link>
http://www.filmweb.pl/film/Cz%C5%82owiek+z+blizn%C4%85-1932-32442
<film_rating>
8.0
<review_link>
http://www.filmweb.pl/reviews/The+world+is+yours-15448
<reviewer_mark>
9
<review>
Człowiek z blizną" to jedno z największych reżyserskich osiągnięć Howarda Hawksa. Film realizuje typowy dla fabularnego amerykańskiego kina gangsterskiego schemat: rozwój kariery i upadku gangstera. Film poprzedzony został prologiem, stworzonym przez Edwarda Pierce'a Mulrooneya, komisarza nowojorskiej policji w latach 1930-1933. Zapewnia on w nim, że obraz ma wzmocnić poszanowanie prawa wśród widzów - amerykańskich obywateli, oraz uspokoić cenzurę, wrażliwą w latach 20. i 30. na filmy o tematyce kryminalnej.  
   
Bohaterem filmu jest młody gangster, wywodzący się z włoskiej dzielnicy Tony Camonte (Paul Muni). Tony, wraz ze swoim przyjacielem Rinaldo (George Raft), należy do gangu Johnny'ego Lovo (Osgood Perkins). Pewny siebie Camonte, przeświadczony o swej nieprzeciętnej inteligencji i umiejętnościach, dąży do obalenia swojego szefa i przejęcia roli przywódcy gangu. Osiąga swój cel i wyjątkowo brutalnie rozprawia się ze swoimi przeciwnikami z gangsterskiego półświatka. "Człowiek z blizną" jest luźnym nawiązaniem do życia najsłynniejszego gangstera wszech czasów - Ala Capone. Posiadał on, tak jak główny bohater filmu Hawksa, bliznę na lewym policzku. Tak jak on wspiął się na sam szczyt drabinki w świecie przestępczym, by z hukiem spaść na dno.  
  
 Howard Hawks tematy na swoje filmy często czerpał z otaczającej go rzeczywistości, problemów dotykających amerykańskie społeczeństwo. Nie inaczej było w przypadku "Człowieka z blizną". Dlatego na początku znalazł się prolog, który miał za zadanie uśpić cenzurę i nadać filmowi moralny wydźwięk, gdyż gangsterzy ery prohibicji często cieszyli się aprobatą społeczeństwa, które było przeciwne władzy wprowadzającej ograniczenia, takie jak Ustawa Volsteada. 
   
Należy wspomnieć o genialnej kreacji, którą stworzył Paul Muni (nagrodzony Oscarem w roku 1937 za film "Pasteur"). Było on wielkim aktorem epoki, w której przyszło mu żyć. Jednak wszyscy pamiętają Bogarta, Cagneya, on natomiast został zapomniany. Niesłusznie. 
   
"Człowiek z blizną" zdecydowanie wyróżnia się na tle innych filmów o tematyce gangsterskiej, których w latach 20. i 30. w USA powstały dziesiątki. Obok najsłynniejszych - "Małego Cezara" oraz "Wroga publicznego nr 1", zdecydowanie najlepiej przetrwał próbę czasu. Dla miłośników gatunku do dziś stanowi świetną ucztę. Gorąco polecam. 
