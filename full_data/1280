<unique_name>
Wyznania.Gejszy
<film>
Wyznania gejszy
<film_link>
http://www.filmweb.pl/Wyznania.Gejszy
<film_rating>
7.7
<review_link>
http://www.filmweb.pl/reviews/Co+ka%C5%BCda+gejsza+wiedzie%C4%87+powinna-3815
<reviewer_mark>
8
<review>
Co o gejszach wie przeciętny, uzależniony od popcornu widz? Niewiele. Przeważnie słowo "gejsza" kojarzy mu się z japońską prostytutką, tylko taką luksusową, ładnie umalowaną i elegancko ubraną. W najlepszym wypadku będzie je kojarzył z artystkami, które muszą przechodzić bardzo rygorystyczny trening, by stać się prawdziwymi gejszami, pięknymi i z gracją. Film Roba Marshalla obnaża pewne stereotypy ludzi niemyślących, ale jeśli idzie o ludzi oczytanych, bywa różnie. 
 
Koniec lat dwudziestych. Dziewięcioletnia Chiyo zostaje sprzedana przez rodziców do domu gejsz w Kioto. Dziewczynce nie podoba się w tym miejscu i podejmuje próbę ucieczki. Zostaje jednak na tym przyłapana i za karę pozbawiona możliwości zostania gejszą - może być najwyżej jej niewolnicą. Chiyo zaczyna jednak marzyć o tym, by zostać w przyszłości prawdziwą gejszą. Po latach marzenia dziewczyny - znanej już jako Sayuri - mają się ziścić... 
 
Warstwa wizualna filmu jest wspaniała: znakomite kostiumy, przepyszna scenografia, nastrojowe zdjęcia i muzyka samego Johna Williamsa przenoszą nas w orientalny świat gejsz sprzed II wojny światowej. Więcej zastrzeżeń budzi strona fabularna - akcja bywa przewidywalna, niemniej jednak widz zostaje przez nią wciągnięty i kibicuje głównej bohaterce w jej poczynaniach. 
 
Bardzo dobrze przedstawia się aktorska strona filmu. Największe wrażenie zrobiła na mnie Li Gong w roli Hatsumomo, rywalki Sayuri o bycie najlepszą gejszą w okiya. Wyraźnie widać pasję, wściekłość i zazdrość bijącą z jej bohaterki. Najwyżej krytycy ocenili jednak Ziyi Zhang w roli głównej - mnie osobiście bardziej podobała się w jej poprzednich rolach, w "Przyczajonym tygrysie, ukrytym smoku", "Domu latających sztyletów" i "2046", gdzie grała bohaterki pełnokrwiste i bardziej złożone psychologicznie niż Sayuri. Wszelkie niedostatki w jej kreacji są winą scenariusza, a nie samej aktorki. Osobiście spodobał mi się również Ken Watanabe w roli Prezesa - w "Ostatnim samuraju" i "Batmanie - Początku" podziwiałam przede wszystkim jego grę aktorską, w "Wyznaniach gejszy" zaś odkryłam, że to nie tylko dobry aktor, ale i bardzo przystojny facet. 
 
Prawdę mówiąc, nie przypuszczałam, że "Wyznania gejszy" mi się spodobają. Wszak Rob Marshall nakręcił wcześniej "Chicago", które kompletnie nie przypadło mi do gustu i które uważam za jeden z bardziej przecenionych przez krytyków filmów przeze mnie obejrzanych. "Wyznania gejszy" to z kolei film nieco przez krytyków niedoceniony - fakt, nie jest to dzieło wybitne, ale dobrze zrealizowane i z bardzo dobrą grą aktorską. 
