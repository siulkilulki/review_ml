<unique_name>
film/Zjawa-2015-586583
<film>
Zjawa
<film_link>
http://www.filmweb.pl/film/Zjawa-2015-586583
<film_rating>
7.2
<review_link>
http://www.filmweb.pl/reviews/Walka+o+przetrwanie-18353
<reviewer_mark>
10
<review>

Pragnienie zemsty to bardzo silne uczucie. Nieobce było Hugh Glassowi, którego towarzysze pozostawili ciężko rannego po tym, jak został on zaatakowany przez niedźwiedzia. Niczym ranne zwierzę podąża śladem oprawcy nie uginając się przed żadnym niebezpieczeństwem równocześnie próbując przetrwać. Wymaga to od niego sporego wysiłku i szczęścia. "Zjawa" to niesamowita historia o wytrwałości i sile, ale też niezbity dowód na to, że za pomocą obrazu można przekazać coś więcej niż samą fabułę. 
"Zjawa" jest filmem, na który należy spojrzeć z dwóch perspektyw. Pierwsza dotyczy losów głównego bohatera, obserwowanie jego zmagań. Druga koncentruje się na pięknych krajobrazach i urzekających widokach przewijających się przez ekran. Obie te płaszczyzny świetnie się uzupełniają, sprawiając, że całość przepełniona jest wyjątkowym, tajemniczym klimatem.  
 
Produkcja A.G. Iñárritu gwarantuje silne i często skrajne wrażenia. Gra emocjami i na emocjach to zasadniczo główny element filmu. Przeżycia bohaterów możemy obserwować dzięki częstym zbliżeniom twarzy i śledzeniu najdrobniejszych skrzywień, grymasów wskazujących na targające nimi odczucia. Tu też ujawnia się kunszt i umiejętności aktorów jak również zdolności charakteryzatorów, którzy zadbali o najdrobniejsze szczegóły: lód zamarznięty na brodzie czy blizny na ciele Glassa (Leonardo diCaprio). 
 
     Leonardo DiCaprio   Twentieth Century Fox Film Corporation        Tom Hardy   Twentieth Century Fox Film Corporation  
Niezwykle imponujące są sceny walk (w tym fenomenalne starcie z niedźwiedziem), które epatują realizmem a często wręcz naturalizmem. Widać zgiełk i pośpiech jaki towarzyszy uczestnikom wydarzeń. Nie brakuje spazmatycznych krzyków oraz krwi, gdy ktoś otrzyma obrażenie od ciosu bądź strzału. Ukazane brutalność i bezwzględność nigdy jednak nie przekraczają granicy przesady i niesmaku, za to potrafią wbijać w fotel i wzbudzać uznanie swą barwnością i żywiołowością. 
 
W większości jednak "Zjawa" nie opiera się na nieustannych potyczkach czy bijatykach. Są one często zaskakującym w danej chwili przerywnikiem nadającym tempo historii; dla której głównym tłem jest jednak wędrówka Glassa przez śnieg i zawieje oraz próba utrzymania się przy życiu. To momenty, kiedy mamy możliwość delektowania się krajobrazami gór, których szczyty nikną w chmurach; pojawiających się znienacka wodospadów czy strzelistych drzew kołyszących się leniwie na wietrze. Poza tym, reżyser prezentuje nam elementy przypominające na myśl programy survivalowe: próby zdobycia pożywienia w głuszy, czy znalezienie schronienia na noc przy panującym mrozie – sceny naprawdę genialne. 
 
Przy tym wszystkim film A.G. Iñárritu jawi się jako dzieło minimalistyczne, a jednocześnie niezwykle efektowne. Korzystanie przy kręceniu "Zjawy" wyłącznie ze światła naturalnego nadaje produkcji autentyczności i jeszcze bardziej podnosi jego walory. Muzyka przewijająca się przez film pozostaje często niedostrzegalna, dzięki czemu nie przysłania obrazów, a umiejętnie je wypełnia i podkreśla. 
 
     Leonardo DiCaprio   Twentieth Century Fox Film Corporation        Leonardo DiCaprio   Twentieth Century Fox Film Corporation  
Podziw należy się również dla obsady aktorskiej, gdyż w tym przypadku ciężar sukcesu filmu szczególnie mocno spoczywał na ich barkach i zależał od ich umiejętności. Duet Leonardo diCaprio (Hugh Glass) i Tom Hardy (John Fitzgerald) jest rewelacyjny. Obaj udowadniają, że są aktorami wielkiego formatu i potrafią sprostać licznym wyzwaniom. Ciekawym doświadczeniem jest usłyszenie diCaprio rozmawiającego po indiańsku czy Hardy’ego mówiącego z południowoamerykańskim akcentem. 
 
Niejednemu film wyda się za długi i nużący, więc zwolennicy szybkiej akcji raczej po jego obejrzeniu będą rozczarowani. Jednak historia, która opowiada o cierpliwości i wytrwałości nie może być pozbawiona tych wszystkich elementów, które A.G. Iñárritu umieścił w swym dziele. Bez wątpienia "Zjawa" robi wrażenie biorąc pod uwagę rozmach i starania jakie podjęto przy powstawaniu tego filmu, jak również sposób w jaki ujmuje przedstawianą historię. Jest to dzieło jak najbardziej zjawiskowe.