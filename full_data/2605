<unique_name>
film/Sierpie%C5%84+w+hrabstwie+Osage-2013-600590
<film>
Sierpień w hrabstwie Osage
<film_link>
http://www.filmweb.pl/film/Sierpie%C5%84+w+hrabstwie+Osage-2013-600590
<film_rating>
7.4
<review_link>
http://www.filmweb.pl/reviews/Niemy+krzyk+samotno%C5%9Bci-15271
<reviewer_mark>
8
<review>
Sierpień jest upalnym miesiącem w hrabstwie Osage. Ludzie chowają się w domach przed skwarem lejącym się z nieba. Atmosfera robi się duszna i gęsta, ujawniając wszelkie instynkty, waśnie i spory. Przy takiej temperaturze do wybuchu  agresji może doprowadzić nawet najmniejszy gest czy słowo. W takich okolicznościach po latach rozłąki spotyka się rodzina Westonów. Zasiadają przy wspólnym stole i rozpoczyna się istny teatr słowa i wzajemnych pretensji. 
 
     Julianne Nicholson,  Juliette Lewis,  Meryl Streep     

 Film powstał na podstawie tekstu Tracy'ego Lettsa i zdaje się usilnie potwierdzać tezę, że z rodziną wychodzi się najlepiej na fotografii. Spotkanie silnych osobowości prowadzi do wojny, wzajemnego obwiniania się i niesprawiedliwych ocen, a słowna agresja jest formą ukrycia emocjonalności i bezradności. W tej nadmiernej szczerości króluje Violet (Meryl Streep), która odurzona lekami i ukrywanej rozpaczy nie ma nic do stracenia. Violet cierpi na raka jamy ustnej, a mimo to odpala papierosa od papierosa i wygłasza krytyczne opinie o życiu swoich trzech córek (Julia Roberts, Julianne Nicholson, Juliette Lewis). Nie należy do budujących matek, podcina skrzydła dziewczynom i brutalnie demaskuje ich słabości i niepowodzenia. Jej poczynania zwiększają zarzewie konfliktu, nie zwiastując pojednania. Bohaterowie oddalają się od siebie, ich rodzinne więzi zdają się poszarpane, a każdy żyje swoim życiem. W "Sierpniu w hrabstwie Osage" nie odnajdziemy wzajemnej czułości czy zrozumienia, ale samotność i zagubienie. Bohaterowie nie dają sobie nawzajem wsparcia, ale nawet nie poszukują go wśród rodziny. 
 
     Julia Roberts          Julianne Nicholson          Juliette Lewis     

 Tyrady wygłaszane przez Violet (Streep) budują napięcie, które na szczęście rozładowują celne riposty. Zamknięta przestrzeń domu kontrastuje z pięknymi krajobrazami tamtych rejonów. Opuszczanie kamerą pola bitwy daje czas na oddech i zebranie sił do następnej rundy, podczas gdy poszczególni bohaterowie rezygnują z naprawiania rodzinnych relacji. Największą siłę niesie ze sobą Barbara (Julia Roberts), która chce pomóc matce. To właśnie na linii Streep-Roberts rozgrywa się istny pojedynek aktorski. Wirtuozeria gestów i słów wprowadziła mnie w zachwyt. Choć Meryl staje się już żywą legendą, to Julia Roberts  rolą Barbary udowodniła mi, że jest dobrą aktorką. Nie sposób opisać każdego z aktorów, którzy wzięli udział w tym filmie, ale stworzyli niesamowity i poruszający zespół. Dawno nie widziałam tak współgrających i dopełniających się osób na ekranie. 
 
Mogłabym zachwycać się nad "Sierpniem w hrabstwie Osage", bo już dawno nie byłam tak rozedrgana emocjonalnie po seansie, ale myślę, że to trzeba przeżyć samemu. John Wells pokazuje nam największe lęki maskowane zachowywaniem dystansu i głęboko skrywanymi emocjami. Myślę, że każdy znajdzie w tej opowieści coś dla siebie i choć przez chwilę zastanowi się nad kruchością ludzkich relacji. 