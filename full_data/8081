<unique_name>
film/Viviane+chce+si%C4%99+rozwie%C5%9B%C4%87-2014-713208
<film>
Viviane chce się rozwieść
<film_link>
http://www.filmweb.pl/film/Viviane+chce+si%C4%99+rozwie%C5%9B%C4%87-2014-713208
<film_rating>
7.4
<review_link>
http://www.filmweb.pl/reviews/Czekaj%C4%85c+na+wyrok-17032
<reviewer_mark>
8
<review>
Viviane chce się rozwieść, ale nie może. Małżonek, z którym spędziła kilkadziesiąt lat, z niewiadomych powodów upiera się przy tym, by nie dać jej rozwodu. Kobieta wynajmuje więc prawnika i prosi o rozstrzygnięcie sporu sąd rabinacki. Trzech czcigodnych mędrców patrzy na Viviane z ukosa i pyta, czy mąż ją bił. Zdradzał? A może chociaż głodził? Bohaterka spokojnie odpowiada, że nie, nic z tych rzeczy. Rabini gładzą mlecznobiałe brody, wymieniając porozumiewawcze spojrzenia. Wreszcie jeden z nich, wyraźnie poirytowany, rzuca: "Na co więc ci rozwód, ty nierozumna niewiasto?" 
 
Powyższe pytanie powróci nie raz i nie dwa w znakomitym filmie Ronit Elkabetz (również odtwórczyni głównej roli kobiecej) i Shlomiego Elkabetza. Nominowana do Złotego Globu izraelska produkcja relacjonuje trwającą pięć lat batalię tytułowej bohaterki. Batalię, dodajmy, wypełnioną poniżeniami, frustracją i nerwowym oczekiwaniem na decyzję sądu. Choć powiadomienia o kolejnych rozprawach dostarczane są mailem, trudno pozbyć się wrażenia, że mentalnie niemal wszyscy tkwią tu wciąż w epoce telegrafu i lamp naftowych. Prawo boskie stoi ponad prawem ludzkim, mężczyźni rozkazują, a kobiety potulnie wypełniają wszystkie dyspozycje. System nierówności ufundowany jest na kłamstwach, przemilczeniach i zaniechaniach. 
 
Choć "Viviane chce się rozwieść" można traktować wyłącznie jako krytyczny portret izraelskiego społeczeństwa, nie sposób nie dostrzec tu inspiracji amerykańskim kinem gatunkowym. Pomimo licznych przeskoków w czasie, akcja filmu nigdy nie wychodzi poza salę rozpraw i znajdującą się za drzwiami poczekalnię. Dialogi przypominają niekiedy serie z karabinów maszynowych, zaś każde starcie charakterów gwarantuje deszcz iskier. Nawet jeśli bezbłędny dramaturgicznie scenariusz mógłby z powodzeniem sprawdzić się w teatrze, emocje osiągają niekiedy temperaturę jak w najlepszych dreszczowcach. Kłania się "Dwunastu gniewnych ludzi", słychać echa "Sprawy Kramerów". 
 
Autorzy przyglądają się bohaterom z mieszaniną empatii i ciekawości, z jaką entomolog obserwuje znajdujące się w terrarium owady. Choć trudno powiedzieć, by rozdzielali racje po równo, każdy jest tu na swój sposób ofiarą. I stłamszona przez patriarchat Viviane, i jej oschły, wychowany w duchu ultrakonserwatywnych, religijnych wartości mąż. Na porozumienie nie ma jednak co liczyć.