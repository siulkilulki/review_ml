<unique_name>
film/%C5%81owcy+smok%C3%B3w-2008-400815
<film>
Łowcy smoków
<film_link>
http://www.filmweb.pl/film/%C5%81owcy+smok%C3%B3w-2008-400815
<film_rating>
6.5
<review_link>
http://www.filmweb.pl/reviews/Nieodkryta+wyspa+wyobra%C5%BAni-6400
<reviewer_mark>
8
<review>
Gdy następnym razem któryś mądrala będzie twierdził, że piękne animacje robią wyłącznie Japończycy ze studia Ghibli, ktoś powinien dać mu w zęby. A potem kupić bilet na "Łowców smoków", by zrozumiał, jakim jest nudziarzem i snobem. Europejska produkcja stanowi estetyczną rozkosz – już dawno nie było tak wysmakowanego formalnie filmu animowanego. I choć fabuła to zaledwie pobieżny wypis z "Bohatera o tysiącu twarzy" Josepha Campbella, całość ogląda się z przejęciem. 
 
No bo jak tu nie zadurzyć się w świecie, gdzie każda wioska czy zamek to oddzielna wyspa dryfująca wśród chmur. W dodatku jeden z bohaterów ugania się za smokiem po planetce będącej warzywnym polem, czym przypomina tytułową postać z "Super Mario Galaxy" - gry komputerowej okrzykniętej niedawno tytułem wszech czasów. 
 
Film rozgrywa się w magicznej krainie, na którą padł blady strach. Wszelkie znaki na ziemi i niebie wskazują bowiem, że zbliża się Pożeracz Świata – potężny i okrutny smok niszczący wszystko, co stanie na jego drodze. Lord Arnold bezskutecznie poszukuje rycerza mogącego stanąć w szranki z potworem. Tymczasem jego siostrzenica, nieznośna Zoe, spotyka dwóch wędrowców, którzy tytułują się łowcami smoków. Zgadzają się oni zgładzić Pożeracza za rozsądną sumę. 
 
Reszta filmu to podróż na spotkanie z gadem. Twórcy, w przeciwieństwie do swych amerykańskich kolegów po fachu, traktują tę historię całkiem serio. Przaśne dowcipy zostają zastąpione pomysłowymi sekwencjami akcji, które osadzono w takich sceneriach jak diabelski las czy nawiedzona wieś z trzódką owieczek. Autorzy dubbingu postanowili osłabić nieco poważny ton opowieści, wpuszczając do studia nagraniowego posła ze sztucznym penisem, czyli Janusza Palikota, który podkłada głos rycerzowi dotkniętemu obłędem. Polityk PO jest w tej roli nad wyraz przekonywujący.