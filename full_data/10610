<unique_name>
film/Zmowa-1994-38398
<film>
Zmowa
<film_link>
http://www.filmweb.pl/film/Zmowa-1994-38398
<film_rating>
7.1
<review_link>
http://www.filmweb.pl/reviews/Ca%C5%82kiem+dobry+film+telewizyjny-10648
<reviewer_mark>
6
<review>
"Zmowa" Michaela Switzera wydaje się typowym filmem telewizyjnym. I rzeczywiście, pod względem realizatorskim czy technicznym przypomina bardziej jeden z odcinków serialu  "Columbo" niż dobry, kinowy kryminał. Nie zmienia to jednak faktu, że mamy do czynienia z produkcją, na która należy zwrócić baczniejszą uwagę. Film pod pewnymi względami, może uchodzić nawet za pewien wzór do naśladowania, a niektóre elementy stoją na dość wysokim poziomie. 
  
Głównym bohaterem filmu jest Jonathan Stone (Richard Crenna), były policjant, a obecnie detektyw, dorabiający, by pomóc ciężko chorej żonie (Jennifer O'Neill), a co wiąże się z mało wdzięcznym zadaniem szpiegowania i filmowania niewiernych kochanków. Niestety, małżonka przegrywa walkę z chorobą, a zrozpaczony Jonathan postanawia skorzystać z oferty starego przyjaciela Arniego (Robert Desiderio), który proponuje mu przeprowadzkę do jego opuszczonej willi na zachodnim wybrzeżu. Szukający w trudnej sytuacji wytchnienia Stone uważa propozycję za dobry pomysł i zgadza się. Lecz już pierwszego dnia pobytu, ktoś próbuje go zabić, a wkrótce staje się podejrzany o zabójstwo Arniego, którego ktoś brutalnie zamordował. Mający doświadczenie policyjne Stone postanawia sam rozwikłać zagadkę, a w pracy, z nieznanych powodów, zacznie pomagać mu atrakcyjna Annie (Beverly D'Angelo). 
  
Reżyser Michael Switzer nie prowadzi z widzem zaciekłej, detektywistycznej gry i nie pozwala mu na rozszyfrowanie zagadki przed bohaterami filmu. Choć wszyscy potencjalni mordercy Arniego są po kolei dość dokładnie przedstawiani oglądającemu, to jednak główne motywy kabały są przed widzem szczętnie ukryte i wyeksponowane dopiero przy zakończeniu filmu. Nie zmienia to jednak faktu, że reżyser dość umiejętnie manipuluje ciekawością widza, delikatnie przenosząc podejrzenia na każdą właściwie postać. Dosłowne przedstawianie potencjalnych zabójców, a także nowe fakty przy rozwiązaniu zagadki, mogłyby spowodować, że końcówka nie okaże się ciekawa i wystarczająco zaskakująca. Nic z tych rzeczy. Choć "Zmowa" nie jest żadnym szczytowym osiągnięciem kryminału, to jednak wyjaśnienie jest dość atrakcyjne, choć niekoniecznie musi każdego w pełni zadowolić. 
  
Znacznie większym atutem filmu, co może dziwić, są postacie. Richard Crenna, aktor bez żadnych wątpliwości niedoceniony, stworzył naprawdę wspaniałą kreację. Cała jego postać jest zbudowana na bazie jednej kluczowej i najważniejszej sceny z początku filmu, mianowicie na krótkiej rozmowie z umierającą żoną. Ten perfekcyjny fragment mógłby uchodzić za wzór do naśladowania dla reżyserów dramatów czy tragicznych romansów. W ciągu jednej minuty Crennie i O'Neill udało się stworzyć magiczną chwilę, ukazującą najważniejszą rzecz na świecie jaką jest miłość. To tutaj nakreślony jest cały późniejszy bohater filmu, z pełną gamą jego reakcji i zachowań. Stone to w gruncie rzeczy postać tragiczna, twardziel nie chcący ukazywać swoich uczuć, ale w głębi skrywający ogromny ból, jednak nie na tyle, by nie potrzebować i oczekiwać pomocy od Annie, o czym doskonale świadczy scena ich rozmowy w restauracji oraz zachowanie Stone'a. Trudno jednak nie odnieść wrażenia, że Jonathan pragnie rozwiązać zagadkę śmierci przyjaciela raczej nie z powodu obrony przed zarzutami - choć to po części także, ale bardziej z czystej chęci dokonania się sprawiedliwości czy ze zwykłej ciekawości. Jego śledztwo prowadzone jest dość obojętnie. Niezwykle ważne są tutaj wzajemne relacje Jonathana i Annie i są one zdecydowanie ciekawsze niż cała warstwa kryminalna filmu. Dla widza bardziej atrakcyjne może okazać się jak zakończy się związek pomiędzy głównymi bohaterami niż czym tak naprawdę jest tytułowa zmowa. A ostateczna rozmowa pomiędzy Jonathanem i Annie to swoistego rodzaju zamknięcie tej pierwszej postaci. Może trochę brutalne, ale jakże za to konsekwentne i realistyczne. 
  
D'Angelo zostaje trochę w cieniu Crenny, ale tylko dlatego, że jej postać jest znacznie mniej skomplikowana i złożona. Aktorka umiejętnie wtłoczyła jednak w Annie nutkę nie tylko fizycznej i osobowej atrakcyjności, ale przede wszystkim tajemniczość. Z jakich powodów kobieta decyduje się na pomoc nieznanemu mężczyźnie w walce z kryminalistami? Czy jest to fascynacja charakterem i osobowością Stone'a? A może ma ona podłoże erotyczne i seksualne? A co jeśli kobieta sama zamieszana jest w całą historię i jest odpowiedzialna za śmierć Arniego? Trudno bowiem przypuszczać, że - jak sama twierdzi - pomaga w śledztwie tylko i wyłącznie z czystej ciekawości i chęci rozrywki. W jej wypadku, wspomniana rozmowa końcowa z Jonathanem, to również piękne podsumowanie jej prawdziwego oblicza, a sam dialog powinien okazać się o wiele bardziej istotny dla widza niż rozwiązanie głównego wątku filmu, które w tym wypadku zostało zepchnięte na dalszy plan. 
  
"Zmowa" to trochę dziwny film. W kategorii kryminału, w której przecież startuje, okazuje się pozycją co najwyżej dobrą, jeśli nie przeciętną. Film nabiera wartości jeśli wyjdziemy z nim poza ramy gatunku jaki prezentuje. Jest to zasługa tylko i wyłącznie wyśmienitych Crenny i D'Angelo, którzy są prawdziwą ozdobą tego skromnego, dość słabo zrobionego od strony technicznej filmu. Dla nich warto.