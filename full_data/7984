<unique_name>
film/Pollock-2000-8769
<film>
Pollock
<film_link>
http://www.filmweb.pl/film/Pollock-2000-8769
<film_rating>
7.2
<review_link>
http://www.filmweb.pl/reviews/Biedny+bogaty+malarz-13302
<reviewer_mark>
8
<review>
Dla większości z nas twarze znanych artystów pozostaną na zawsze twarzami aktorów, którzy ich grali. Francis Bacon będzie miał twarz Dereka Jacobiego ("Love Is the Devil. Szkic do portretu Francisa Bacona"), Picasso – Anthony’ego Hopkinsa ("Picasso. Twórca i niszczyciel"), a Basquiat - Jeffreya Wrighta ("Basquiat"), żeby wymienić tylko kilka wybitnych kreacji kina światowego. Przy tej okazji nie możemy zapomnieć o produkcji z naszego, polskiego podwórka czy li o "Moim Nikiforze" gdzie wspaniała aktorka – Krystyna Feldman zagrała rolę upośledzonego artysty nurtu sztuki tzw. naiwnej. 
 
Obok Feldman w roli Nikifora właśnie, dla mnie jednym z  najwierniejszych, najbardziej wiarygodnych wcieleń w artystę-malarza, jakie zdarzyło mi się widzieć, jest rola Eda Harrisa w "Pollocku", a sam film jednym z najlepszych w historii kina filmów o sztuce. 
 
Ed Harris nie tylko zagrał w "Pollocku", ale też wyreżyserował go. Wykonał tytaniczną pracę wgłębiając się w biografię malarza, poznając tajemnice malarskich technik Pollocka, niemal stając się Pollockiem. Stwarzając wybitną kreację aktorską – według mnie najlepszą w jego karierze – Harris jednocześnie stworzył film głęboki i wielowymiarowy. 
 
Możemy w nim zobaczyć Pollocka – artystę łaknącego sławy i uznania, Pollocka –  kochanka, zapatrzonego w siebie egoistę, wreszcie smutnego człowieka, onieśmielonego blaskiem fleszy chłopaka z religijnej, amerykańskiej rodziny. 
 
Reżyser nie zaniedbuje również drugiego planu, w którym pojawiają się postaci wielkich artystów XX wieku, marszandów i ludzi związanych  z artystycznym światem, jak choćby Willem de Kooning (Val Kilmer) czy wielka mecenaska sztuki Peggy Guggenheim dynamicznie zagrana przez znakomitą w tej roli Amy Madigan. 
 
Co ważne dla filmu o sztuce, Harris pozwolił nam zobaczyć Pollocka w czasie twórczego aktu, co według mnie jest godnym uznania i wielkim osiągnięciem tak aktorskim jak reżyserskim. Aktor, by zagrać malarza wiarygodnie, właściwie musiał nauczyć się malować. Filmowy Pollock kładzie farbę pewnymi ruchami, ogromne przestrzenie płótna zapełnia rozlewającymi się plamami kolorów. O tego rodzaju przeżycia trudno nawet w najlepszych filmach dotyczących artystów. Właściwie jedyne, co przeszkadzało mi w oglądaniu tych pięknych scen, była muzyka – według mnie niepotrzebnie zagłuszająca dźwięk pędzla trącego o płótno czy rozchlapywanej gwałtownie farby. 
 
Harris miał wielkie szczęście przy realizacji swojego filmu gdyż w 1950 roku niemieckiemu fotografowi - Hansowi Namuthowi udało się  nakręcić dokumentalny materiał przedstawiający malarza przy pracy. Film ten ukazał się w 1951 roku pod tytułem "Jackson Pollock 51" i został opatrzony komentarzem samego artysty. Miał więc Harris w trakcie pracy nad rolą znakomite wskazówki – jak Pollock mówił, jak chodził, jak się poruszał, jak i w jakich warunkach tworzył. 
 
W filmie Harrisa towarzyszymy Pollockowi od jego pierwszych kroków na nowojorskich salonach aż do tragicznej śmierci w wypadku samochodowym w 1956 roku. Poznajemy nie tylko środowisko artystyczne Nowego Jorku oraz próby utrzymania się malarza na trudnym i kapryśnym rynku sztuki, ale również dzieje jego burzliwego związku z malarką Lee Krasner (w tej roli świetna Marcia Gay Harden), która poświęcając własną karierę zajęła się pilnowaniem Pollocka w trakcie jego kolejnych ciągów alkoholowych i wybaczaniem mu kolejnych zdrad. 
 
Bo "Pollock" to przede wszystkim film o dramacie człowieka, który zdobywa wielką popularność i pieniądze, ale nie potrafi poradzić sobie z samym sobą. Jackson Pollock Harrisa jest nieśmiały, ale jednocześnie wciąż targany przez nowe żądze; skromny i wyraźnie zagubiony na pełnych blichtru salonach, ale niepewny swojej wartości – wciąż pragnie udowadniać światu, że jest kimś.