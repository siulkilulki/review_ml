<unique_name>
film/Promised+Land-2012-645653
<film>
Promised Land
<film_link>
http://www.filmweb.pl/film/Promised+Land-2012-645653
<film_rating>
6.3
<review_link>
http://www.filmweb.pl/reviews/Ziemia+obiecana-13901
<reviewer_mark>
7
<review>
Najnowszy film Gusa Van Santa  wykorzystuje znajomą konwencję fabularną do zabrania głosu w sprawie  palącego społecznego problemu – aktualnego nie tylko w USA, ale i w  Polsce. Do małego miasteczka na prowincji przybywa para pracowników  dużej korporacji zainteresowanej eksploatacją tamtejszych złóż gazu. Na  miejscu konfrontują się z obrazem "gorszej" Ameryki, której mieszkańcy  stają przed trudnym wyborem. Nie podoba im się perspektywa zmian oraz  ryzyko, że coś pójdzie nie tak podczas wydobycia. Ale z drugiej strony  to jedyna szansa na zarobienie pieniędzy i nadzieja na lepszą  przyszłość. 
 
Zastanawiające, że współczesne sposoby manipulowania lokalną społecznością nie odbiegają znacznie od tego, co widzieliśmy w "Aż poleje się krew" Paula Thomasa Andersona.  Daniel Plainview nakładał maskę "rodzinnego człowieka" i odgrywał przed  inwestorami przedstawienie, które miało kupić ich przychylność. Steve (Matt Damon) i Sue (Frances McDormand)  również przygotowują się do wizyty jak do występu aktorskiego: kupują  swojskie, lokalne ciuchy, wypożyczają zdezelowany samochód, bratają się z  mieszkańcami w pubie. Różnica między czasami Daniela Plainview a  teraźniejszością jest taka, że teraz ta szopka ma nazwę: PR. Stosują ją  jednak nie tylko wielkie korporacje, ale i ludzie oprotestowujący ich  działania. Dlatego zadanie bohaterów staje się trudniejsze, niż myśleli,  gdy w okolicy pojawia się świetny w te klocki aktywista (John Krasinski).  Nawet nazwisko ma bohaterskie: Dustin Noble (czyli "szlachetny"). Przy  nim – pełnym pasji, przystojnym i supersympatycznym – Steve i Sue  wyglądają jak korporacyjne marionetki. 
 
Sprytny zabieg  scenariuszowy każe nam jednak śledzić akcję z ich punktu widzenia.  Logika dramaturgii sprawia, że kibicujemy staraniom tej pary, choć  wiemy, że nie mówią oni mieszkańcom całej prawdy. Tymczasem szlachetny  działacz jawi się nam jako grający nie fair. Działa tu chwyt obsadowy:  lubimy Steve'a, bo to dobry chłopak obdarzony poczciwą twarzą Matta Damona.  Nie jest wielkomiejskim "garniturem", sam wychował się na farmie i z  własnego doświadczenia zna dylematy targające lokalną społecznością.  Dlatego wierzy, że prawda o kontrowersjach związanych z metodą wydobycia  jest nieważna wobec zbawiennego daru pieniędzy, jakie oferuje tutejszym  jego firma. Scenariusz autorstwa Damona (który pierwotnie miał sam go wyreżyserować) i Johna Krasinskiego  pochyla się nad problemami zwykłych ludzi postawionych wobec widma  ekonomicznego kryzysu. Trudne czasy wymagają trudnych wyborów, ale  twórcy pytają: gdzie leży granica poświęcenia? 
 
To nieźle  napisany film, pełen dobrych dialogów ożywionych przez dobrych aktorów.  Szkoda tylko, że wyścig między Steve'em a Danielem musi rozegrać się  również na polu matrymonialnym: obaj zabiegają bowiem o względy lokalnej  nauczycielki (Rosemarie Dewitt). Opowiedziane jest to jednak z ujmującą wyblakłą lekkością, która łagodzi ostre krawędzie takich oczywistości. Van Sant  powściąga styl znany z jego autorskich filmów; nie od dziś wiadomo  jednak, że sprawdza się on i w takich kameralnych dramatach. Kolejny raz  – po "Słoniu" i "Milku" – wyszkolona na bardziej intymnych filmach wrażliwość służy mu do sportretowania targających Ameryką sprzeczności.  