<unique_name>
film/Prevrteno-2007-338076
<film>
Prevrteno
<film_link>
http://www.filmweb.pl/film/Prevrteno-2007-338076
<film_rating>
7.4
<review_link>
http://www.filmweb.pl/reviews/Perspektywa+odmie%C5%84ca-14939
<reviewer_mark>
9
<review>
Do góry nogami. Tak wygląda świat widziany oczami Jana. Nie zawsze, tylko wtedy gdy oddaje się specyficznym medytacjom, stojąc na rękach, na balustradzie balkonu czwartego piętra. Bohater staje na krawędzi w poszukiwaniu wrażeń w wyjałowionym świecie. Reżyser Igor Ivanov Izy w sposób bezkompromisowy rysuje portret współczesnego dekadenta.  
 
 W Macedonii – państwie nowo powstałym po rozłamie starej Jugosławii walka o polityczne wpływy rozlewa się na ogół populacji, indywidualne wybory jednostki przestają mieć znaczenie. Postępuje degradacja społeczeństwa. W takiej rzeczywistości przyszło żyć Janowi – nastoletniemu bohaterowi z trudem wkraczającemu w dorosłość. 
 
 Jan ma poczucie odrębności, wyjątkowości, jest postacią pokroju dekadenckich buntowników, jego postawa przypomina współczesną ikonę młodych nonkonformistów – Holdena Caulfielda, tytułową postać kultowego "Buszującego w zbożu" J.D. Salingera. Sam Jan też ma swój literacki pierwowzór, bowiem film powstał w oparciu o macedoński bestseller – "Papokot na svetot" (Pępek świata), autorstwa Venko Andonowskiego.  
 
 Melancholijny charakter, skłonność do alienacji, wewnętrzna potrzeba działania wbrew innym nie przysparza Janowi wielu przyjaciół. Jest silnym indywidualistą, ma wyraźny problem z autorytetami, nie potrafi się dostosować. W przeciwieństwie do akrobatycznej perfekcji panowania nad ciałem, nie potrafi zapanować nad swoimi emocjami ani posępnymi myślami. Oryginał, meloman, wrażliwiec, wolny duch, który postawiony w zderzeniu z natłokiem pesymizmu podąża w kierunku autodestrukcji. 
 
 Igor Ivanov Izy – młody reżyser o niewielkim dorobku artystycznym stworzył dzieło nieoczywiste i intrygujące. Zdaje się inspirować wielkimi dziełami Davida Lyncha, mistrza surrealistycznej grozy, dziwności i niedopowiedzenia. Oniryczny klimat, absurd, w mrocznej i niepokojącej powłoce, są efektem działania człowieka, fantazmatem otaczającego go świata. Jan wraz ze swoim jedynym przyjacielem Pavlem wkracza w mglisty obszar dorosłości, przeznaczony tylko dla wtajemniczonych. Wizyty z nocnych klubach, eksperymenty z substancjami odurzającymi przeplatają się ze scenami codziennymi, szkołą i problemami rodzinnymi.  
 
 Młody, odklejony od społeczeństwa bohater, odludek o specyficznych upodobaniach nie był by kompletny gdyby nie nieszczęśliwa miłość. Wybranka jego serca jest równie nietuzinkowa jak on sam, jest zarazem jego przeciwieństwem – piękna, inteligenta, wyrachowana, skrywa ciemne sekrety. Para wzajemnie zadaje sobie kolejne ciosy prowadzi wojnę okopową, w której równie cierpią obie strony. 
 Ponury obraz, pełen wynaturzeń, zdemoralizowanych jednostek ożywia energiczny punk zespołu the Badmingtons, doskonale kontrastujący z szarzyzną prezentowanego miasta.  
 
 Schemat filmu raczej oklepany, ale obrazowi nie brakuje nowego spojrzenia na problem. Widz ma przyjemność zanurkować w gęstym sosie mrocznych spraw, o których po seansie długo jeszcze będzie rozmyślać. Pozycja nie dla każdego, jednak tym, którzy cenią sobie kino zgłębiające mroczne zakamarki egzystencji z pewnością przypadnie do gustu. Ponadto bardzo ciekawa propozycja ze względu na bałkańską proweniencję.  
