<unique_name>
Zaczarowana
<film>
Zaczarowana
<film_link>
http://www.filmweb.pl/Zaczarowana
<film_rating>
6.4
<review_link>
http://www.filmweb.pl/reviews/Bo+usta+to+on+musi+mie%C4%87+boskie-6215
<reviewer_mark>
8
<review>
Walt Disney serwuje nam kolejną dawkę historii o miłości, księżniczkach, zamkach i dzielnych rycerzach. Można powiedzieć, że to już standard. Ale czy na pewno? 
Kevin Lima, reżyser "Zaczarowanej" przedstawia barwną postać Giselle (Amy Adams), która w śnie ujrzała swojego ukochanego. Postanawia na niego czekać, by pocałunek prawdziwej miłości połączył ich na zawsze. Lecz, jak to zawsze w bajkach bywa, zła czarownica- macocha wybranka okazuje się przeciwna całej tej zabawy w "żyli długo i szczęśliwie", gdyż obawia się utraty korony. Cóż więc robi? Pozbywa się niedoszłej królewny, wysyłając ją do Nowego Jorku i wydawałoby się, iż problem z głowy, gdy na ratunek Giselle wyrusza Edward (James Marsden). 
 
 
Oglądając "Zaczarowaną" ponownie przeniosłam się świat baśni - prawie jak za dawnych, dziecięcych czasów! Wprawdzie film nie jest jednym z tych, które odbiją się w pamięci jak "Król Lew", lecz reżyser zastosował ciekawe operacje, by przyciągnąć widza. 
To już nie tylko Disnejowska animacja, lecz kompletne pomieszanie zarówno gatunków, jak i innych opowieści. W tę podróż po świecie magii i niesamowitości wyruszamy ze słowami "Dawno, dawno temu". Aby tradycji stało się zadość - mamy długowłosą piękność, gadające zwierzęta, piękne kolory i łagodną kreskę. Lecz za chwilę przenosimy się do hałaśliwego i tętniącego życiem miasta, gdzie zaczyna się "Rzeczywistość". 
To zestawienie kontrastowe, dające jednak upust fantazji! Tak, można rzec: tego jeszcze nie było! 
 
 
Widzimy, jak bardzo nasz świat różni się od tego wykreowanego wyobraźnią. Tutaj ludzie nie żyją ani długo, ani szczęśliwie, małżeństwa się rozpadają, biedni mieszkają na ulicach, a cała reszta "czai się" z wyznaniem miłości. I nic tego nie zmieni. Czyżby? 
Osoba Giselle jest tak beztroska i słodka, że bez wahania można powiedzieć - zaczarowana! 
Dla niej nie ma rzeczy niemożliwych, nie istnieje brak szczęścia, nie rozumie, jak można się rozstać z kimś, kogo się kocha. I tu wielkie ukłony dla Amy Adams, która niesamowicie odegrała rolę owej panny. Aktorka wyglądała, jakby rzeczywiście urwała się z jakiejś bajki. Sposób, w jaki się poruszała, gestykulowała, wyrażała emocje - proste, ale jakże charakterystyczne dla Disneya! 
Gdyby ktoś mi dziś powiedział, że od teraz Disney będzie produkował tylko i wyłącznie filmy aktorskie, lecz na podstawie baśni - nie miałabym nic przeciwko. 
 
 
Jak wcześniej wspominałam, "Zaczarowana" to także mieszanka różnych historii. Sama Giselle przypomina Florę ze "Śpiącej Królewny", która obcowała ze zwierzętami, rozmawiała z nimi, a one jej we wszystkim pomagały. Następnie na ekranie ukazuje się staruszka z zatrutym jabłkiem. Czyż w "Królewnie Śnieżce" również macocha nie użyła tego zabiegu, by zabić nieszczęsną pasierbicę? Albo zgubiony przez Giselle pantofelek przypominający nam o "Kopciuszku". 
Wszystko wydaje się tworzyć niezły galimatias, lecz nie zapominajmy, że o to tu właśnie chodzi. 
W owej Rzeczywistości brak prostoty, brak szczerości i pomysłu, jak to zmienić. Myśl, by ukazać te różnice w filmie, okazała się być godną uwagi. 
 
 
Mimo wszystko jest kilka elementów, które kuleją. Szczególnie w polskim dubbingu. Całość okropnie mnie drażniła. Jedyne, co zasługuje tu na plus, to wykonanie piosenek, chociaż i tu by można było się uczepić. 
Aktorzy podkładający głosy postaciom próbują naśladować różne akcenty - a to czarnoskórego mężczyzny, bądź "męskiej wróżki", co przywodziło mi na myśl tabor cygański i tylko czekałam, aż wyskoczy jakaś Esmeralda. 
 
 
Jednak dajmy się oczarować tej baśni. Nie powiem, by było to arcydzieło, lecz na pewno dla fanów księżniczek to pozycja obowiązkowa!