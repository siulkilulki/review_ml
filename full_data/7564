<unique_name>
film/Do+Czech+razy+sztuka-2008-470313
<film>
Do Czech razy sztuka
<film_link>
http://www.filmweb.pl/film/Do+Czech+razy+sztuka-2008-470313
<film_rating>
6.0
<review_link>
http://www.filmweb.pl/reviews/Karp+w+galarecie+samotno%C5%9Bci-8603
<reviewer_mark>
7
<review>
Wielkość Jana Hrebejka polega na tym, że od kilkunastu lat kręci podobne filmy, a mimo to wciąż nie czuje się w nich "zmęczenia materiału". Gdy wydaje się,  że "to już było", czeski reżyser łamie niespodziewanie jakiś schemat albo ciska w widza gorzką puentą, burząc jego dotychczasowe oczekiwania. W "Do Czech razy sztuka" Hrebejk kontynuuje rozważania nad kryzysem wieku średniego, który dotknął mężczyzn z  jego poprzedniego dzieła, poruszającego "Niedźwiadka". Tam bohaterom udało się złagodzić egzystencjalnego kaca z pomocą kobiet i alkoholu. W nowym filmie te metody okazują się jednak nieskuteczne. 
 
Wszystko zaczęło się od... nosa.  Prezenter pogody Oskar (Jiří Macháček) dochodzi pewnego dnia do wniosku, że jego żona ma nienaturalnie duży narząd węchu. Poczucie estetyki nakazuje mu zaprzestać kontaktów seksualnych ze ślubną i zakosztować specjałów węgierskiej kuchni reprezentowanej w filmie przez apetyczną opiekunkę do dziecka. Gdy romans wychodzi na jaw, Oskar wylatuje za drzwi mieszkania. Początkowo wydaje się, że nowa sytuacja całkiem mu odpowiada - wynajmuje sobie kawalerskie lokum i sprawia elektryczną hulajnogę, którą po pijaku przemierza urokliwe praskie ulice. W tym czasie jego żona wiąże się z sympatycznym rozwodnikiem. Para spędza pierwszą wspólną noc u... rodziców Oscara. 
 
Podobnych komicznych sytuacji można znaleźć w "Do Czech..." całkiem sporo. Na ich tle Hrebejk szkicuje portret czterdziestolatka bojącego się ugrzęznąć w wytartym fotelu między kuchennym stołem a telewizorem. Oryginalny tytuł filmu, "Nestyda", znaczy "bezczelny". Oskar znajduje bowiem dość specyficzny sposób na odnalezienie w sobie młodzieńca - zaczyna romansować z blisko 70-letnią gwiazdą muzyczną (ciągle piękna Emília Vášáryová), w której na przełomie systemów kochała się cała Czechosłowacja. Nowa miłość nie stanowi jednak kolejnego rozdziału dla bohatera  - to tylko ciche dźwięki złudzeń rozchodzące się w próżni. Gdy mężczyzna zaczyna sobie zdawać z tego sprawę, na włączenie życiowego kierunkowskazu  jest już chyba za późno. 
 
Kluczowa dla wymowy filmu wydaje się scena, gdy Oskar wraz z synem wypuszczają do rzeki bożonarodzeniowego karpia. Podczas kolacji wigilijnej pada straszliwe przypuszczenie, że ryba mogła zdechnąć. Nic bardziej mylnego - karp rozpoczął właśnie wędrówkę po Wełtawie.  Tak samo będzie pewnie z Oskarem – jeśli z głowy wyparuje mu "wiek męski, wiek klęski",  popłynie głównym nurtem. Ciekawe, czy dopłynie do morza. 