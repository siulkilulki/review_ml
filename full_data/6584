<unique_name>
film/Bierz+fors%C4%99+i+w+nogi-1969-4177
<film>
Bierz forsę i w nogi
<film_link>
http://www.filmweb.pl/film/Bierz+fors%C4%99+i+w+nogi-1969-4177
<film_rating>
7.5
<review_link>
http://www.filmweb.pl/reviews/Narodziny+Kr%C3%B3la+Absurdu-7110
<reviewer_mark>
9
<review>
Latem 1969 roku niejaki Woody Allen, znany wcześniej amerykańskiej widowni jako komik telewizyjny oraz autor broadwayowskich sztuk, próbuje swoich sił w pierwszym całkowicie przez niego wyreżyserowanym i napisanym (choć tu trzeba jednak uwzględnić, że udział w pisaniu scenariusza miał Mickey Rose) filmie. Początkowo Allen nie chciał brać się za kręcenie tego obrazu - nawet on sam wolał, aby Jerry Lewis był reżyserem. Na szczęście plan nie wypalił. Dzięki temu całemu światu - już nie tylko Ameryce - ukazał się nowy, utalentowany (choć oblał na studiach egzaminy z kinematografii) twórca filmowy. 
 
"Bierz forsę i w nogi" jest historią życiowego nieudacznika Virgila Starkwella, którego losy przedstawione są w pseudo-dokumentalnej stylistyce. Wszystko, za co kiedykolwiek w życiu brał się ten wychowujący się w New Jersey chłopak, kończyło się fiaskiem. Nie miał talentu muzycznego, rzucił szkołę, był cherlawy, a najprostsze narzędzia odmawiały mu posłuszeństwa. W tak tragicznej sytuacji Virgil postanawia zostać gangsterem. Zajęcie to jednak, w czasach najwyższej nawet formy głównego bohatera, miało bardzo wielu sprytniejszych od niego amatorów. Nie dziwi więc, że również w dorosłym życiu nie najobrotniejszy Starkwell wpada w całe mnóstwo problemów i, próbując się z nich wysupływać, pogrąża się w coraz większe tarapaty. Tworzy to nam obraz postaci czysto komicznej i taki właśnie jest Starkwell - komiczny do bólu (zakochuje się nawet w zgoła niecodziennych okolicznościach). 
 
Tak więc film stanowi ponadto ciekawą parodię produkcji gangsterskich, w którą Woody, co potem stanie się niemal regułą, wplata ciekawsze i śmieszniejsze szczegóły swojego dzieciństwa i życia prywatnego. Jeśli ktoś nawet nie lubi [person=615569]Allena[/person], może obejrzeć film dla samego śmiechu, który "Bierz forsę..." gwarantuje, natomiast wielbicieli nowojorskiego neurotyka zachęcam do jak najszybszego zapoznania się z tym obrazem, jeśli nie mieli jeszcze okazji. Film nie przypadkiem nominowany został w 2000 roku do listy 100 najśmieszniejszych komedii Amerykańskiego Instytutu Filmowego. 
 
Jedyne, co mogę natomiast zarzucić pierwszej tak samodzielnej produkcji [person=615569]Allena[/person], to duży eksperymentalizm niektórych stylizowanych na skecz scen (tutaj pewnie powody do narzekań znajdą przeciwnicy humoru allenowskiego). Przyznaję jednak z całą pewnością - "Bierz forsę..." jest filmem, w którym Woody próbuje czegoś całkiem nowego w kinie, co zapoczątkowało jego bardzo charakterystyczny styl i chwała mu za to. Według mnie lektura może nie dydaktyczna, ale obowiązkowa. 
