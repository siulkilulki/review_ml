<unique_name>
Terminator
<film>
Terminator
<film_link>
http://www.filmweb.pl/Terminator
<film_rating>
7.3
<review_link>
http://www.filmweb.pl/reviews/Doskona%C5%82y+thriller-12562
<reviewer_mark>
10
<review>
Faktem jest, że na przełomie ostatniego stulecia powstało wiele filmów i jeszcze więcej opinii na ich temat. Trudno więc rozstrzygnąć, który tytuł jest najlepszy w swoim gatunku. Znane mi jest całe multum kultowych dreszczowców-horrorów, które mogłyby się ubiegać o to miano: "Psychoza" Alfreda Hitchcocka, "Szczęki" Stevena Spielberga, "Obcy" Ridleya Scotta. Dla mnie jednak numerem jeden jest arcydzieło pewnego kanadyjskiego reżysera, który w 1984 roku na stałe zapisał się w historii kina. 
 
W latach osiemdziesiątych James Cameron miał pewne marzenie. Chciał stworzyć film akcji/sci-fi na miarę kultowych "Gwiezdnych wojen" Georga Lucasa, które go zafascynowały. Dzięki swej wyobraźni, mimo wszelakich ograniczeń, tj. niski budżet, udało mu się osiągnąć upragniony efekt. Jego "Terminator" to film, który nie tylko dorównał, ale dla mnie nawet przebił wszystkie wymienione powyżej tytuły. Cameron stworzył bowiem dzieło pozbawione niemal wszelkich wad, o którego plusach mógłbym wypowiadać się godzinami, a oglądać mogę go w nieskończoność. 
 
Zacznę od tego, jak oryginalną jak na tamte czasy mieszanką kina akcji z nutą grozy, dziejącą się w świecie sci-fi, jest "Terminator". Taka formuła sprawia, że nie można oderwać oczu od filmu nawet na sekundę. Sekwencje akcji są dynamiczne, emocjonujące i nie naginają realności, jak miało to miejsce w wielu produkcjach tamtych lat (np. "Komando"). Fabuła z pozoru prosta, z każdą minutą zaczyna coraz bardziej intrygować, a napięcie sięga zenitu już po 1/3 seansu i nie opada aż do napisów końcowych. Cameron prowadzi nas przez tę historię prosto jak po sznurku, odkrywając kolejne elementy fabuły w trakcie filmu (aż do ostatniej sceny, gdzie wyjaśniona zostaje sprawa ojcostwa Johna Connora). W trakcie tego nie pozwala widzowi oderwać uwagi, wymyślając coraz bardziej szokujące zwroty akcji i zachwycając nas nowatorskimi efektami specjalnymi. 
 
W arcydziele Ridleya Scotta "Blade Runner" największym minusem był dla mnie słabo poprowadzony wątek romantyczny. Pod tym względem Elektroniczny morderca wypada znakomicie. W większości komedii romantycznych nie doświadczymy tak zgrabnie pokazanego przejścia od strachu do miłości, jaki towarzyszy młodej Sarze. Z każdą kolejną sceną przywiązanie, a następnie uczucie narasta między Kylem a młodą kobietą, którą ma chronić. W końcu wybucha w pięknej scenie stosunku dwojga bohaterów. 
 
"Terminator" to film, w którym nie dostrzegam słabszych stron. Nie zagrały w nim żadne ówczesne gwiazdy, ale i bez nich aktorstwo stoi na wysokim poziomie. Michael Biehn w roli Kyle'a spisuje się znakomicie (aż szkoda, że jego kariera tak szybko zanikła), a towarzysząca mu Linda Hamilton wypada niezwykle przekonująco jako przerażona odkrytą prawdą Sara. Jednak wisienką na torcie jest oczywiście tytułowa rola Arnolda Schwarzeneggera. Nigdy nie był on uzdolnionym aktorem, ale w roli potężnej, nie pokazującej emocji i rzadko odzywającej się maszyny do zabijania zaprezentował się idealnie, tworząc swoją najlepszą kreację w karierze. 
 
Całości dopełnia warstwa audio wizualna. Mimo małego budżetu na potrzeby filmu stworzono znakomite efekty specjalne (szokujący brak nominacji do Oscara) i charakteryzację. Nie można nie zwrócić uwagi na dynamiczny montaż czy bardzo dobre zdjęcia. Muzyka (a szczególnie temat przewodni) jest kapitalna, udźwiękowienie również (bardzo charakterystyczne dla filmów Camerona), a wszystko to przekłada się na pewien czynnik, dzięki któremu Elektroniczny morderca stał się legendą - klimat. Cameron stworzył niezwykle mroczny film akcji, który posiada niezwykle surowy klimat. Mimo iż gatunkowo zaliczany jest do dreszczowców, to niektóre elementy zawarte w filmie są charakterystyczne dla slasherów - rodzaju horrorów, który przeżywał regres pod koniec lat siedemdziesiątych i w latach osiemdziesiątych. 
 
"Terminator" to bez wątpienia jeden z moich ulubionych filmów i nigdy bym się nie spodziewał, że można go przebić. Ale jak widać myliłem się, bo powstała jeszcze lepsza, część druga.