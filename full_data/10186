<unique_name>
film/Kolacja+o+%C3%B3smej-1933-37655
<film>
Kolacja o ósmej
<film_link>
http://www.filmweb.pl/film/Kolacja+o+%C3%B3smej-1933-37655
<film_rating>
7.7
<review_link>
http://www.filmweb.pl/reviews/Wy%C5%BCsze+sfery+przez+dziurk%C4%99+od+klucza-9369
<reviewer_mark>
8
<review>
Najpierw pojawiły się "Noce w chińskiej dzielnicy", trzy lata później światową premierę miało "Trzynaście kobiet" i "Królestwo zwierząt". Później David O. Selznick chciał wyprodukować coś większego. Coś na miarę "Ludzi w hotelu", gdzie oprócz gwiazdorskiej obsady pojawi się wielowątkowy scenariusz okraszony świetną reżyserią. Sięgnął po sceniczny przebój Kaufmana i Ferber gwarantujący sukces filmu, do projektu zaangażował George'a Cukora, w głównych rolach obsadził największe gwiazdy Hollywood. I tak powstała "Kolacja o ósmej". 
 
Millicent Jordan urządza w swojej posiadłości wytworną kolację mającą na celu zgromadzenie śmietanki towarzyskiej Nowego Jorku. Aby ratować podupadające interesy rodzinne zmuszona jest zaprosić również "grubą rybę", grubiańskiego Dana Packarda, razem z młodszą żoną Kitty. Pomysł nie wydaje się najlepszy, szczególnie biorąc pod uwagę fakt że zaproszenie otrzymał również lord i lady Ferncliffe. Organizacja przyjęcia wygląda coraz gorzej, wcześniej zaproszeni goście odwołują swoją wizytę, a na domiar złego, mąż podirytowanej już gospodyni nie czuje się tego wieczoru najlepiej. Ciągle mało? Gwóźdź wieczoru, prawdziwy festiwal dialogów i odgadywania kto tu jest kim, jeszcze się nie zaczął. 
 
 Pleniące się pośród drogiej biżuterii, najdroższych ubrań i bogato urządzonych wnętrz kłamstwa, zazdrość i fałsz dolewają tylko oliwy do ognia, tworząc z pozoru niewinną komedię z elementami dramatu obyczajowego satyrą na klasę wyższą amerykańskiej społeczności. Mydlana bańka świata ludzi z wyższych sfer musi wreszcie pęknąć. 
 
Główną siłą napędową filmu są bez wątpienia kreacje aktorskie. Marie Dressler, absolutnie nokautująca na planie innych, pojawia się w "Kolacji o ósmej" w roli Carlotty Vance, podstarzałej już gwiazdy teatralnej, nieradzącej sobie najwidoczniej ze swoimi wydatkami i popadającej w kłopoty finansowe. Warto zaznaczyć, że był to jej przedostatni występ przed śmiercią. Hollywoodzcy bracia - John i Lionel Barrymore, podobnie jak w życiu prywatnym, wcielili się w role całkowicie różniących się od siebie bohaterów. I tak Oliver Jordan (Lionel Barrymore) to głowa rodziny, przykładny mąż i ojciec, Larry Renault (John Barrymore) to z kolei gwiazda filmowa i stary kawaler, uwodzący córkę Jordana. Znana chyba wszystkim z roli dobrej wróżki w "Czarnoksiężniku z krainy Oz" Billie Burke wciela się w rolę Millicent, nieco egoistycznej organizatorki przyjęcia. Nie zabrakło również blond seksbomby, Jean Harlow, pojawiającej się u boku Wallace'a Beery'ego w zaciekłej wojnie płci. 
 
Wydanie DVD zapisane jest w oryginalnej wersji językowej, z możliwością wyboru polskich napisów. W materiałach dodatkowych znajdziemy oryginalny zwiastun kinowy i ciekawy szkic dokumentalny o Jean Harlow, pierwszej blondynce Hollywood, prezentowany przez Sharon Stone. Dodatki dostępne wyłącznie w oryginalnej wersji językowej. 
