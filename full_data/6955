<unique_name>
film/Halloween%3A+Powr%C3%B3t-2002-33034
<film>
Halloween: Powrót
<film_link>
http://www.filmweb.pl/film/Halloween%3A+Powr%C3%B3t-2002-33034
<film_rating>
5.4
<review_link>
http://www.filmweb.pl/reviews/Horror+powraca+do+domu...-4705
<reviewer_mark>
4
<review>
"Halloween: Resurrection" to ósma już część makabrycznego cyklu o Michaelu Myersie, który w 1963 roku zabił swoją starszą siostrę i dokonał serii okrutnych morderstw. Została ona nakręcona w 2002 roku przez Ricka Rosenthala, twórcę m.in. pamiętnego "Halloween II". 
 
Laurie Strode obecnie przebywa w zakładzie dla ludzi obłąkanych, po tym jak zabiła niewinnego człowieka, myśląc, że to był Michael Myers. Okazało się bowiem, że psychopata po raz kolejny zdołał się wymknąć. Pewnej nocy Laurie zauważa przez okno kliniki właśnie Myersa. Po raz kolejny będzie musiała mu się przeciwstawić. Ten z kolei bestialsko zabija ochroniarzy i dostaje się do zakładu. Po dłuższym czasie w końcu ostatecznie dopada i zabija swoją siostrę. W międzyczasie grupa nastolatków wygrywa w konkursie telewizyjnym główną nagrodę - noc w rodzinnym domu Michaela Myersa. Wszyscy są przekonani, że to będzie świetna zabawa z dreszczykiem, a transmisja przyniesie gigantyczne dochody. Niestety jednak nocna przygoda zamienia się w prawdziwą rzeźnię, gdy okazuje się, że Michael Myers żyje i nie życzy sobie w domu intruzów. Wtedy dopiero młodzi ludzie zdają sobie sprawę, że gra, w której biorą udział, toczy się o ich życie. 
 
Wszyscy liczyli, że Rick Rosenthal, który wcześniej nakręcił "Halloween II", stanie na wysokości zadania. Dysponował on przecież znacznie większym budżetem niż poprzednio. Mógł sobie pozwolić na zatrudnienie znanych postaci kina i na lepsze efekty. Jednak aktorstwo prezentuje się tutaj znacznie słabiej niż wcześniej. Za wyjątkiem oczywiście Jamie Lee Curtis, która mimo krótkiego występu zaprezentowała bardzo wysoki poziom aktorstwa. Zaangażowanie do tej produkcji m.in. Busty Rhymesa czy też Tyry Banks niestety nie wyszło filmowi na dobre. Grają oni na tyle słabo, że w niektórych momentach potrafią zepsuć klimat filmu. A ten jest naprawdę całkiem dobry. 
 
Otwarcie jednak trzeba przyznać, że "Halloween: Resurrection" nie jest filmem tak mrocznym jak choćby sequel opisywanej serii. Następną bardzo ważną sprawą jest muzyka, do której jak zawsze nie można mieć zastrzeżeń. Idealnie wręcz oddaje atmosferę, jaka tu panuje. Natomiast, jeżeli chodzi o brutalność, to myślę, że nastąpiła poprawa w stosunku do poprzedniej odsłony cyklu. Fabuła co prawda jest strasznie naciągana, jednak nie przeszkadza to w odbiorze filmu. Sam pomysł osadzenia akcji w domu Myersa był bardzo trafny. Jest to konwencjonalny horror, który został dobrze połączony z formułą reality show. Mimo wszystko uważam, że zmarnowano trochę jego potencjał. 
 
"Halloween: Resurrection" to sprawny technicznie film, który mogę polecić głównie zagorzałym fanom serii, gdyż właściwie oni powinni być zadowoleni. Zaś miłośnicy bardziej ambitnych slasherów mogą sobie tą produkcję spokojne odpuścić. 
