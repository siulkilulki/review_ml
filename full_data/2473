<unique_name>
film/Co+si%C4%99+zdarzy%C5%82o+w+Las+Vegas-2008-437558
<film>
Co się zdarzyło w Las Vegas
<film_link>
http://www.filmweb.pl/film/Co+si%C4%99+zdarzy%C5%82o+w+Las+Vegas-2008-437558
<film_rating>
6.8
<review_link>
http://www.filmweb.pl/reviews/Mi%C5%82o%C5%9B%C4%87%2C+wino+i+%C5%9Bpiew-6011
<reviewer_mark>
7
<review>
W kwestii miłości można się jednak pomylić, a wino i śpiew nie wystarczą, żeby się w sobie zakochać. W swoim najnowszym filmie, "Co się zdarzyło w Las Vegas", Tom Vaughan usiłuje jednak pokazać, że prawdziwa miłość rodzi się mimo wszystko, a pieniądze wcale nie są do szczęścia potrzebne. 
 
 
 Joy McNally (Cameron Diaz) i Jack Fuller (Ashton Kutcher) poznają się Las Vegas. Pracoholiczka i obibok. Ona zostawiona przez narzeczonego. On wyrzucony z pracy przez własnego ojca. Miasto hazardu ma być lekiem na ich kłopoty. Jedna noc, dobra zabawa i alkohol kończą się seksem i małżeństwem. Rano okazuje się, że wcale się tak dobrze nie rozumieją, że mają wady, których nie są w stanie nawzajem zaakceptować i że popełnili największy błąd w swoim życiu. Rozwiązanie wydaje się proste dopóki on nie wygrywa trzech milionów dolarów. Teraz dopiero zaczyna się prawdziwa zabawa. 
 
 
 Trzeba przyznać, że pomysł na film chociaż naciągany, to interesujący. Sędzia zamrażający pieniądze na pół roku i zmuszający bohaterów do wzorowego pożycia małżeńskiego, to coś czego jeszcze w komedii romantycznej nie było. Zamiast tradycyjnego motywu wzlotów i upadków emocjonalnych bohaterów, którzy chcą być razem, ale z wyimaginowanych powodów nie mogą, mamy parę, która ze sobą być musi. 
 
 
 Ich słowne potyczki i próby przystosowania do wspólnego życia wywołują zamierzony efekt komiczny. On sika do zlewozmywaka, ona w obrazowy sposób uczy go opuszczać deskę, on organizuje kradzież drzwi od łazienki, a ona usiłuje go skłonić do zdrady. 
 
 
 Jednak to nie Ashton Kutcher i Cameron Diaz najbardziej przyciągają uwagę. To Rob Corddry i Lake Bell, w rolach przyjaciół niefortunnych małżonków, są fenomenem tego filmu. To właśnie oni są motorami wszystkich najzabawniejszych sytuacji. Najchętniej by się pozabijali, co nie przeszkadza im w podpowiadaniu tych samych forteli Joy i Jackowi. Oczywiście uwagę przyciągają również całe tłumy pięknych kobiet i przy okazji ich podziwiania można się zastanowić, co Joy widziała w swoim byłym narzeczonym, który przecież jest z zupełnie innej bajki. 
 
 
 Film jest barwny, dobrze nakręcony, przyciąga uwagę i mimo tego, że wiadomo jak się skończy, warto obejrzeć go do końca. Poznać szefa Joy (Dennis Farina), zobaczyć film z wesela… "Co się zdarzyło w Las Vegas" to łatwa, lekka i przyjemna opowieść o rodzącym się uczuciu, jednak dla tych, co już parę filmów w tej konwencji widzieli, będzie irytujący.