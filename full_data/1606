<unique_name>
film/Od+zmierzchu+do+%C5%9Bwitu-1996-8269
<film>
Od zmierzchu do świtu
<film_link>
http://www.filmweb.pl/film/Od+zmierzchu+do+%C5%9Bwitu-1996-8269
<film_rating>
7.2
<review_link>
http://www.filmweb.pl/reviews/Jest+wampir%2C+jest+impreza-7664
<reviewer_mark>
8
<review>
Clooney, Tarantino i Keitel kontra wielka gromada różnorodnych wampirów, którym w głowach tylko ich wnętrzności. Brzmi nieźle. Tak też w skrócie przedstawia się fabuła, którą przed seansem "Od zmierzchu do świtu" koniecznie powinno się znać, by potem nie gdakać na prawo i lewo o swym zniesmaczeniu. Od tego filmu powinno wymagać się przede wszystkim sieczki i to właśnie dostajemy w najlepszym wydaniu, w dodatku razem z mnóstwem bonusów, dzięki którym danie jest jeszcze lepsze. 
 
Już po kilkunastu minutach widać, że w scenariuszu palce maczał Quentin. Rozpoczyna się od pogawędki starszego gościa ze sprzedawcą w małej knajpie położonej na jakimś pustkowiu. Osobnicy, zerkając co chwilę na telewizor, dyskutują o dwójce zbirów, którzy po obrabowaniu banku zbliżają się podobno w ich stronę. Starszy zdąży jeszcze wymamrotać coś o tym, że gdy tylko tu dotrą, to ich dorwie, po czym zostaje rozstrzelany przez jednego z nich. Facet zza lady po krótkim oporze dzieli jego los, a duet przestępców, prowadząc zabawny dialog, wychodzi z rozpadającego się budynku. Włącza się muzyka, a naszym oczom ukazuje się wielki czerwony tytuł. Wtedy można już mniej więcej uświadomić sobie, z czym mamy do czynienia. Richard (Quentin Tarantino) i Seth (George Clooney) okazują się braćmi, którzy w drodze do Meksyku  zabierają ze sobą  trójkę zakładników (trochę wcześniej mieli jednego w postaci pulchnej kobiety, o czym za chwilę). Jest to pastor Jacob Fuller (Harvey Keitel) oraz jego dwoje dzieci, Scott (Ernest Liu) i Kate (Juliette Lewis). Po drodze zatrzymują się w barze, gdzie mają zamiar ostro zabalować. Dzięki hordzie wampirów, które w nim przesiadują, udaje im się to. 
 
Na imprezę z wampirami przychodzi nam czekać bardzo długo, lecz o dziwo wcale nie spoglądamy ze zniecierpliwieniem na zegarek, gdyż pierwsza część filmu jest równie ciekawa, jak druga. Zasługa w tym między innymi świetnego aktorstwa. Clooney, za którym nie przepadam, tym razem bardzo dobrze wywiązał się ze swej roli, ale kreacja Tarantino powala po prostu na kolana. Jego postać to prawdziwy psychol - odrażający morderca i zboczeniec. Pierwszą zakładniczkę gwałci i zabija, a gdy po raz pierwszy widzi Kate, od razu nabiera na nią ochoty, a reżyser Robert Rodriguez raczy nas jego prześmieszną wizją, w której to młoda dziewczyna kusi go swym ponętnym ciałem. Tarantino gra perfekcyjnie, tworzy zdecydowanie najciekawszą postać i aż żal, że przez tak długi okres czasu nie uświadczymy jego obecności w filmie. 
 
"Od zmierzchu do świtu" zaskakuje nas całą masą znakomitych pomysłów. Spluwa - krzyż jako postrach na wampiry duchownego, czy fiuto - spluwa, którą z wdziękiem prezentuje facet w barze to jedne z nich. Ale największą ozdobą filmu jest niewątpliwie nasycony seksem taniec z wężem na szyi w wykonaniu Salmy Hayek, od którego może się zawrócić w głowie. Jest on ostatnią "miłą" rzeczą przed rozpoczęciem krwawej rzezi. Później tańczące kobiety zmieniają się nie do poznania, do baru wkraczają napakowani ostrozębi, a w ruch idzie wszystko co tylko możliwe. Krew leje się strumieniami, a nas nie opuszcza humor i świetnie się bawimy, widząc na przykład pokaz umiejętności piłkarskich, gdzie za piłkę robi odcięta głowa, czy popędy sadystyczne gwiazdy wieczoru. Zabawa trwa w najlepsze i szkoda tylko, że dla naszych bohaterów przeznaczona jest na nią cała noc, podczas gdy u nas trwa niezbyt długo. 
 
Film Roberta Rodrigueza robi wrażenie i nie łatwo szybko o nim zapomnieć. Widać, że ekipa musiała mieć przy kręceniu także niezłą zabawę. Ich pomysły mogły wyjść tylko od kompletnych świrów, w jak najlepszym tego słowa znaczeniu. "Od zmierzchu do świtu" to bardzo rozrywkowe kino, w którym przeważają horror i komedia, z naciskiem na to drugie. Nie sposób nie polubić tej porąbanej historii. 
