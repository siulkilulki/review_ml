<unique_name>
film/Bolboreta%2C+mariposa%2C+papallona-2007-322551
<film>
Bolboreta, mariposa, papallona
<film_link>
http://www.filmweb.pl/film/Bolboreta%2C+mariposa%2C+papallona-2007-322551
<film_rating>
6.0
<review_link>
http://www.filmweb.pl/reviews/Uchwyci%C4%87+motyla-13828
<reviewer_mark>
7
<review>
W 2002 roku nastąpił wyciek ropy z tankowca MT Prestiż, który spowodował katastrofalne zanieczyszczenie wybrzeży Galicji w Hiszpanii. Młody hiszpański fotograf Pablo García Pérez de Lara, poruszony niezwykłymi zdjęciami pojawiającymi się wtedy w mediach postanowił nakręcić film dokumentalny o tym wydarzeniu, a w szczególności o ludziach pomagających w minimalizowaniu skutków tej katastrofy. Chciał pokazać ich piękno i dobro, w opozycji do dramatycznych obrazów z gazet i telewizji. W 2003 roku pojechał do miejscowości Porto do Son, w której nakręcił niemal godzinny dokument "Son de Galicia". Był to portret mieszkańców miasta, tego co myślą o katastrofie, ale też po prostu ich życia codziennego oraz twórczości - muzyki i poezji. 
 
Zainspirowany tą przygodą i zauroczony ludźmi, których wtedy spotkał, postarał się o fundusze, zebrał ekipę i po pięciu latach powrócił do tego samego miejsca. Lecz tym razem bez żadnego pomysłu. Po prostu wziął kamerę i "poszedł na żywioł". Po powrocie zorientował się, że ma za mało materiału, powrócił więc ponownie do Porto do Son i poprosił o pomoc miejscowe dzieci. Ustawił ich przed kamerą i zadawał pytania o to, czym jest miłość i czy lubią filmy. Czy to nie brzmi tragicznie? Z pewnością, gdyby zabrał się za to jakiś przekonany o swojej wielkości domorosły "artysta" kina niezależnego, efekt byłby dość oczywisty - przydługi gniot, który ogląda się z rosnącym zażenowaniem. Tymczasem Pablo García Pérez de Lara zrobił film fabularny, który jest bardziej prawdziwy niż nie jeden dokument, film, który wręcz magnetycznie przykuwa widza do fotela, przesycony pięknem, ciepłem, prawdą i humorem oraz fantastycznie zmontowany. 
 
Zdaje się, że film najwięcej zyskał dzięki dzieciom. Są one nie tylko ładnie fotografowane. Zaangażowane w pomoc przy robieniu filmu i nieskrępowane obecnością kamery, pokazują najbardziej autentyczną i skrytą część siebie. Reżyser działał bez skrupułów. Kamerował je przez wiele godzin, żeby uchwycić choćby jedną ciekawą scenę. Nie oszczędził też siebie. Dość ciekawie sportretował związek ze swoją narzeczoną. Dzięki swojej uczciwości, ale też ogromnemu talentowi udało mu się zrobić film, który porusza, mimo że materiał, który zebrał zapowiadał kompletną klapę.