<unique_name>
Korowod
<film>
Korowód
<film_link>
http://www.filmweb.pl/Korowod
<film_rating>
6.1
<review_link>
http://www.filmweb.pl/reviews/Co+z+t%C4%85+Polsk%C4%85-5023
<reviewer_mark>
4
<review>
Jerzy Stuhr ma ambicję, by za pomocą kamery diagnozować polską rzeczywistość. "Pogoda na jutro" przynosiła obraz degrengolady moralnej młodego pokolenia, które źle wykorzystało daną mu wolność. Seans przypominał lekarską wizytę - doktor Stuhr badał, by na końcu wystawić nam receptę z lekarstwem. Moralizował, ale robił to dyskretnie i z humorem. 
 
"Korowód" pokazuje rzeczywistość malowaną tymi samymi co w "Pogodzie..." kredkami. Młodzi to wciąż "k... i złodzieje", a starzy są... identyczni. W centrum wydarzeń Stuhr ustawia Bartka - studenta, który zarabia na utrzymanie pisaniem cudzych prac magisterskich i robieniem zdjęć do tabloidów. Na gładkiej twarzy bohatera granego przez Kamila Maćkowiaka nie rysuje się jakakolwiek refleksja. Ten drań bez skrupułów wykorzystuje ludzi dookoła siebie, a ci są na tyle głupi, że mu na to pozwalają. Przypadkowe spotkanie z tajemniczym mężczyzną (Jan Frycz) sprawi, że Bartek zacznie trochę inaczej postrzegać rzeczywistość. 
 
Tak powinno brzmieć streszczenie "Korowodu", gdyby ten się udał. A jak jest naprawdę? Oszust pozostaje oszustem, fabuła zamienia się w niesmaczny budyń, a szczątki przesłania giną pośród dwuznacznej moralnie postawy względem tematu lustracji. Film jeszcze przed premierą zapowiadany był jako wypowiedź artysty w sprawie "teczek". Na ekranie sprowadza się ona raptem do dwóch scen, a w dodatku Stuhr każe nam współczuć łobuzowi, który dla zdobycia dziewczyny zaczął donosić na jej narzeczonego. Mądrzejsi robili wówczas karierę w partii, a dziś zarabiają duże pieniądze i nikt nie czepia się ich przeszłości. To chyba jedyna sensowna obserwacja, jaką znajdziemy w "Korowodzie". 
 
Film ma problemy ze znalezieniem tonacji. Najpierw podryguje niezręcznie udając thriller, potem staje się dramatem moralności, by na koniec zamienić się w niewydarzoną komedię romantyczną. Jest jeszcze enigmatyczny Maciej Stuhr, którego postać wrzucono do scenariusza chyba tylko po to, by mógł pojechać z ekipą na Majorkę. Zmiana klimatu nie przynosi efektu: zamiast relaksu i seksownej opalenizny bohaterowie wybierają powrót do Polski. Oglądałem "Korowód" w dniu przedterminowych wyborów parlamentarnych i wówczas wyglądało to jak nieoczekiwane requiem dla IV RP. 
 
Stuhr ma dobre oko do nieopatrzonych, jędrnych ciał aktorskich. Karolina Gorczyca i Kasia Maciąg grają co najwyżej poprawnie, ale mają świetne biusty i chętnie odsłaniają je przed kamerą. Dla tych kilkudziesięciu sekund przyjemności można "Korowód" obejrzeć. Wątpliwa to chyba jednak satysfakcja dla reżysera...