<unique_name>
film/Telemaniak-1996-10079
<film>
Telemaniak
<film_link>
http://www.filmweb.pl/film/Telemaniak-1996-10079
<film_rating>
6.4
<review_link>
http://www.filmweb.pl/reviews/Cztery+twarze+Jima-7542
<reviewer_mark>
7
<review>
"Telemaniaka" po raz pierwszy obejrzałem dosyć dawno temu i zapamiętałem go jako świetny film, który zarówno bawi, jak i zmusza do refleksji. Teraz, kiedy jestem już bardziej doświadczonym kinomanem, znowu sięgnąłem po niego i po raz kolejny nie zawiodłem się, choć nie zrobił już na mnie takiego wrażenia.  
 
Film w reżyserii Bena Stillera opowiada o architekcie Stevenie Kovacsie (Matthew Broderick), który po przeprowadzce do nowego mieszkania zamierza założyć telewizję kablową. W tym celu zmuszony jest wezwać specjalistę. Ten wkrótce się zjawia, lecz pomimo nieprzeciętnych umiejętności i szybkiego rozwiązania problemu nie ma zamiaru żegnać się z głównym bohaterem. Staje się coraz bardziej irytujący, a sposób jego zachowania jest co najmniej dziwny. W końcu, nie czekając na odpowiedź, umawia się ze zdezorientowanym  Stevenem. To wydarzenie staje się początkiem kłopotów młodego architekta. Nie wie, jak spławić upierdliwego dostawcę kablówki, który myśli, że zyskał nowego przyjaciela. 
 
Pomimo komediowej otoczki nie jest to produkcja typowo rozrywkowa. Gdzieś wśród wszystkich tych zabawnych scen ukryte są ważne kwestie, których nie należy lekceważyć. Tytułowy telemaniak to bardzo nieszczęśliwy człowiek o trudnym dzieciństwie, poszukujący przyjaźni, który nie wie jednak, w jaki sposób postępować, by zyskać prawdziwych przyjaciół. Wszystkie jego spotkania ze Stevenem dochodzą do skutku tylko ze względu na spokojną naturę tego drugiego, który wszystko robi z litości i nie potrafi się sprzeciwić. Jednak, gdy Chip (bo tak ma na imię grana przez Jima Carreya postać) staje się coraz bardziej nachalny i umawia niczego nieświadomego Stevena z prostytutką, ten wreszcie mówi „dość”. Przestaje udawać i w strugach deszczu mówi Chipowi całą prawdę o ich rzekomej przyjaźni. Wtedy ekscentryczny dostawca kablówki odkrywa całe swe prawdziwe oblicze i nieoczekiwanie staje się wrogiem głównego bohatera, uprzykrzając mu życie do maksymalnych rozmiarów. 
 
Wykreowana przez Carreya postać wzbudza w nas prawdziwą huśtawkę nastrojów. Znakomity aktor jak w prawie każdym filmie śmieszy więc nas do łez swą mimiką i zachowaniami, strasznie irytuje (zamierzony efekt) swym seplenieniem, wzbudza gniew, nie dając spokoju Stevenowi i staje się obiektem naszego współczucia ze względu na swą odmienność, a w konsekwencji samotność. 
 
Reżyser Ben Stiller (który zresztą sam pojawia się także na ekranie jako przestępca, którego rozprawa sądowa często pokazywana jest w odbiorniku Stevena), jak i Jim nie byliby jednak sobą, gdyby wątki komediowe zostały przesłonięte przez poruszane problemy. Pękamy więc ze śmiechu, obserwując na przykład popis umiejętności siłowych Chipa, gdy rozprawia się z nowym chłopakiem (w tej roli Owen Wilson) byłej dziewczyny Stevena, czy "porno-zgadywankę" zaserwowaną rodzinie Kovacsa. 
 
Wszystko to prowadzi do niezłego finału, który moim zdaniem powinien mieć jednak bardziej dramatyczny wydźwięk. Widać wyraźnie, że reżyser stawia przede wszystkim na rozbawienie widza, a gdyby odrobinę bardziej skupiono się na ukazaniu tragedii Chipa, mógłby powstać film nieco wartościowszy. Nie można mieć jednak zbyt dużego żalu do reżysera o lekkie zmarnowanie potencjału, gdyż wszyscy wiemy, jaki gatunek filmowy jest jego najmocniejszą stroną i pod tym względem "Telemaniak" sprawdza się znakomicie. 
 
Mimo wszystko pozostają jak najbardziej pozytywne wrażenia. Polecam każdemu telemaniakowi. 
