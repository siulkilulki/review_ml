<unique_name>
film/Suburban+Gothic-2014-701903
<film>
Suburban Gothic
<film_link>
http://www.filmweb.pl/film/Suburban+Gothic-2014-701903
<film_rating>
5.2
<review_link>
http://www.filmweb.pl/reviews/Dead+end+town+that+just+got+deader-17027
<reviewer_mark>
7
<review>
Ileż to już razy twórcy kina grozy zabierali nas na jankeskie przedmieścia, by udowodnić, że za białym płotkiem kryje się tak naprawdę amerykański koszmar. W bezbłędnym "Halloween" John Carpenter za sąsiada głodnych łakoci dzieci podstawił psychopatycznego Michaela Myersa. Bohaterem "Ojczyma" i jego remake'u był niezrównoważony emocjonalnie pan domu. W "Koszmarze z ulicy Wiązów" pod krwawą płachtą zakamuflowano natomiast krytykę małomiasteczkowej opresji społecznej. Do Carpentera i Wesa Cravena dołącza teraz Richard Bates Jr. wraz ze swym drugim filmem fabularnym "Suburban Gothic", w którym zacisznymi przedmieściami spływa fala... śmiechu. 
 
Raymond (Matthew Gray Gubler) ukończył właśnie studia biznesowe i uzyskał dyplom MBA. Radość ze zdobycia prestiżowego stopnia naukowego szybko ustępuje miejsca goryczy. Nie mogąc znaleźć żadnego zatrudnienia, po serii porażek i upokorzeń, absolwent postanawia zamieszkać z rodzicami. Wprowadza się do dawno zapomnianego pokoju z dzieciństwa, gdzie większość czasu spędza schowany pod kołdrą we wzorzyste statki kosmiczne. Kiedy indziej upija się w lokalnej mordowni, prowadzonej przez koleżankę z liceum, Beccę (Kat Dennings). To właśnie ona pomoże Raymondowi uporać się z trupami ukrytymi w jego szafie – trupami jak najbardziej dosłownymi, nawiedzającymi rodzinny dom bohatera. Zblazowany chłopak – byłbym zapomniał – jest bowiem medium. 
 
"Suburban Gothic" Richarda Batesa Jr., choć jawnie nawiązuje do takich klasyków jak "Sok z żuka" czy "Przerażacze", nie jest horrorem najwyższych lotów. Na szczęście nie miał być, a popisowo spisuje się jako czarna komedia. Gubler i Dennings tworzą bardzo zgrany ekranowy duet. On jest otwartym na świat(y) ekscentrykiem z seksownie bezładnym fryzem, o jeszcze seksowniejszym umyśle, przez miejscowych pijaczków branym za "pedała". Ona – nonkonformistyczną gotką z sąsiedztwa, skrzyżowaniem Jody Marken z "Krwi niewinnych" ze... spłukaną dziewczyną Michaela Patricka Kinga, Max. Oboje przemawiają ciętym jęzorem Batesa Jr., który swemu komediowemu zacięciu dowiódł już trzy lata temu, wydając mocno skąpany w wisielczym humorze horror "Excision". "Suburban Gothic" także potrafi rozśmieszać za pośrednictwem strachu, lecz najlepiej sprawdza się, gdy swobodnie kpi z pozornej idylli tytułowych peryferii miast. Do łez bawią sceny konfrontacji Raymonda z jego rodzicami, zwłaszcza z ojcem-burakiem (Ray Wise). Raymond i Donald kochają się oraz szczerze nienawidzą, a ich pojedynki na słowa i gesty mają równie epicki rozmach co batalie Sue Sylvester i Willa Schuestera w niezasłużenie zapomnianym serialu "Glee". Jakby tego było mało, role cameo odgrywają w "Suburban Gothic" takie indywidua jak John Waters, Jack Plotnick i Jeffrey Combs. 
 
Wszystkie te komiczne fajerwerki przekreślają alternatywę odebrania "Suburban Gothic" jako połowicznie choćby udanego horroru. Nawet gdyby z chirurgiczną precyzją wyciąć ze scenariusza całą żartobliwość, film Batesa Jr. nie imponowałby w swej grozie – raziłby przejaskrawionymi efektami komputerowymi, nużyłby sztampą entej opowieści o nawiedzonym domu. Bates Jr. miał świadomość, że musi temu zaradzić; wiedział, jak ubarwić swój obraz, a jednocześnie oczarować widza. Wykazał się zjadliwym poczuciem humoru oraz zmysłem obserwacji. Druga fabuła w jego karierze w warstwie kulturowo-obyczajowej jest niemniej autentyczna i w tej prawdzie smagająca niż "Polyester" autorstwa wspomnianego Johna Watersa. Podobnie jak nieśmiertelna satyra z lat 80. prowokuje też permanentny uśmiech na twarzy. 
