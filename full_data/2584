<unique_name>
film/Batman+v+Superman%3A+%C5%9Awit+sprawiedliwo%C5%9Bci-2016-687215
<film>
Batman v Superman: Świt sprawiedliwości
<film_link>
http://www.filmweb.pl/film/Batman+v+Superman%3A+%C5%9Awit+sprawiedliwo%C5%9Bci-2016-687215
<film_rating>
6.1
<review_link>
http://www.filmweb.pl/reviews/Ludzie+z+papieru-18516
<reviewer_mark>
2
<review>

"Batman v Superman" - spotkanie dwóch ikon amerykańskiego komiksu w jednym filmie. Nie dajcie się jednak nabrać - to nie jest film o Batmanie i Supermanie, jak mógłby sugerować tytuł. Idąc na tę produkcję, można by się spodziewać opowieści o relacji obydwu herosów; opowieści o różnicach i podobieństwach między nimi; hołdu dla komiksowych postaci i motywów im towarzyszących (czegoś więcej niż snyderowskie "kopiuj-wklej", które nie niesie ze sobą nic więcej). Film o tym tytule mógłby powiedzieć coś o ich znaczeniu dla świata - nie tylko tego komiksowego, ale również i... naszego. Jak już jednak napisałem - to nie jest opowieść o Mrocznym Rycerzu i Człowieku ze stali. "Batman v Superman: Świt sprawiedliwości" to zaledwie zwiastun kolejnych adaptacji komiksowych - wykalkulowany, pełen desperacji i - co najważniejsze - stworzony bez serca; bez szacunku dla fanów i zwykłego widza. 
 
     Henry Cavill   Warner Bros. Entertainment Inc.    
 
Ten brak szacunku widać już na przykładzie tego, jak potraktowano parę protagonistów. Tak naprawdę - nie uświadczycie tutaj ani pełnoprawnego Batmana, ani nawet i szczątkowego Supermana. Owszem, mamy miliardera-mściciela w wykonaniu Bena Afflecka, jednakże postać Mrocznego Rycerza - choć oparta na interesującym koncepcie i dobrze zagrana -  nie przechodzi żadnej ewolucji podczas filmu (pojawia się zmiana pod koniec historii, ale dzieje się to w mechaniczny i wyjątkowo kiczowaty sposób). Jesteśmy zmuszeni oglądać Batmana, który opiera się tylko na jednym motywie - pragnieniu zemsty. Dość mało, jak na dwu i pół godzinny film - chciałbym więcej. Muszę jednak przyznać, że intrygująco wypadł Alfred (Jeremy Irons). Ciekawie zarysowany i zagrany, tutejszy kamerdyner Bruce'a Wayna jest nieco bardziej aktywny i cyniczny od poprzednich interpretacji tej postaci. Niestety - pomysł na Batmana oraz kreacja jego pomocnika to jedyne plusy tej produkcji. 
 
Dostajemy odrobinę Mrocznego Rycerza, ale o Człowieku ze stali możecie zapomnieć. Uwielbiam komiksowy koncept Supermana - to bardzo trudna do pisania postać. Jej sedno z reguły wyślizguje się z rąk poślednich scenarzystów i przez to do dziś powszechna o nim opinia sprowadza się do stereotypów (takich jak "nudny harcerzyk"). Superman (Henry Cavill) w snyderowskiej wersji nijak ma się do tego, co reprezentuje ta postać. Scenarzyści nawet się nie starają, a reżyser znów odwołuje się do tanich motywów mesjanistycznych. Wiecznie spuszczona głowa, brak charyzmy i zupełna drętwota - gdzie się podział symbol nadziei? To już drugi film z tym bohaterem, a my wciąż nie wiemy, dlaczego jest... super. Od czasu "Człowieka ze stali" nic się nie poprawiło w kwestii kreacji Supermana. Gorsze od Ostatniego Syna Kryptonu jest jednak jego tło. Lois Lane (Amy Adams) to nudna dama w opałach (która na dodatek ma zerową chemię ze swoim partnerem), ale najbardziej bolesny okazuje się główny antagonista. Lex Luthor (Jesse Eisenberg) jest tak źle napisaną i zagraną postacią, że przebija stopniem przerysowania nawet łotrów z kreskówek - w pewnym momencie jego kreacja, z pomocą dziwacznego montażu, potrafiła wzbudzić tylko mój śmiech. Brakuje mu przy tym jakiejkolwiek wyraźnej motywacji. 
 
     Ben Affleck   Warner Bros. Entertainment Inc.          Henry Cavill,  Ben Affleck   Warner Bros. Entertainment Inc.  

To oczywiście nie koniec narzekania, bo w "Batman v Superman" dosłownie wszystko kuleje - od napisanego na kolanie scenariusza, poprzez fatalny montaż (od dawna nie widziałem tak źle zmontowanego filmu - przypomina raczej zlepek topornie i losowo połączonych scen niż ciągłą opowieść), po naprawdę kiepską reżyserię (zero napięcia i złe prowadzenie aktorów). Fabuła - nie dość, że pełna luk - to jest jeszcze niemiłosiernie głupia (i to wcale nie w przyjemnym sensie; niestety nie mogę tu wypunktować bzdur, jakimi raczą nas twórcy), a ukoronowaniem całego bajzlu niepotrzebnych wątków są wtykane wszędzie wizje - równie zbędne, co niezrozumiałe. Do tego dochodzą dialogi, które na prostym poziomie odbioru rażą patosem i pretensjonalnością, a gdy zejdziemy głębiej, ukazują większy problem - z ich pomocą twórcy mówią o cechach głównych bohaterów, zamiast pozwolić im wybrzmieć na ekranie. Dlaczego Superman jest tak ważny dla wielu ludzi? Chciałbym to zobaczyć, Panie Snyder - nie o tym słuchać.
Na wymienianie kolejnych wad nie starczy czasu - dodam jeszcze tylko, że sceny akcji nie oferują niczego zaskakującego, jeśli widzieliście wszystkie zwiastuny. Finałowa walka superbohaterskiej trójcy z Doomsdayem nie wzbudza też zbyt wielkich emocji, bo nie mieliśmy okazji poznać bohaterów. "Batman v Superman"to fascynująca w swej skali katastrofa. Oferuje starcie wyciętych z papieru figurek bez charakteru, kakofonię obrazów i dźwięków (Zimmer daje "czadu"), nachalne "budowanie" uniwersum oraz mrok za grosze (wyprane kolory, ciemne kadry i spuszczone głowy). Film chciał wypalić z kilku dział naraz, lecz ostatecznie - nie trafił z żadnego. Zdecydowanie zniechęcił mnie do następnych adaptacji DC.