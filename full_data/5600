<unique_name>
Na.Linii.Ognia
<film>
Na linii ognia
<film_link>
http://www.filmweb.pl/Na.Linii.Ognia
<film_rating>
7.2
<review_link>
http://www.filmweb.pl/reviews/Pojedynek+dw%C3%B3ch+s%C5%82aw-7528
<reviewer_mark>
8
<review>
Okazuje się, że nie potrzeba wcale zbyt oryginalnej fabuły, by stworzyć bardzo dobry, trzymający w napięciu film. W tym przypadku najważniejszy problem stanowi chyba dobranie obsady, bo nie wiem, czy gdyby nie nazwiska  Eastwood i Malkovich ukazujące się w czołówce, to skusiłbym się na jego obejrzenie. Po raz kolejny trzeba przyznać, że nie bez powodu są to wielkie osobistości filmowe. 
 
Eastwood wciela się w postać weterana amerykańskich tajnych służb specjalnych Franka Horrigana, który od wielu już lat zajmuje się ochroną najważniejszej osoby w państwie. Coraz częściej jednak jego głowę zaczynają prześladować duchy przeszłości. Okazuje się bowiem, że mimo łatki najlepszego w swym fachu, kiedyś popełnił jeden błąd. Podczas jego służby przed 30-stu laty zginął ówczesny prezydent John F. Kennedy, a stałoby się inaczej, gdyby Frank nie zawahał się i przyjął kulę na siebie. Te wydarzenia mimo upływu lat wciąż nie dają mu spokoju, a do tego są mu wciąż przypominane telefonicznie przez psychopatę (Malkovich) mającego w planach zabójstwo obecnej głowy państwa. 
 
Jak już wcześniej wspomniałem, pierwsza rzecz rzucająca się w oczy to obsada, i to jest główny atut filmu. Obaj aktorzy wcielają się tu w role postaci, które przychodzi im grać najlepiej. Obserwujemy więc pojedynek zarówno aktorski, jak i ten fikcyjny - przedstawiony w filmie. W jednym z nich górą jest Eastwood, natomiast w drugim Malkovich. 
 
Frank Horrigan to postać, której przychodzi się zmierzyć nie tylko z przestępcą, lecz także przeszłością, która stanowi świetny temat do rozmów dla tego drugiego. Nie chcąc popełnić podobnego błędu, stara się jak może, by zapobiec śmierci prezydenta, lecz niestety staje się przez to przewrażliwiony i popełnia coraz więcej gaf. Temu wszystkiemu ze spokojem przygląda się Mitch Leary, czekając tylko na odpowiedni moment, który przychodzi w widowiskowym finale. 
 
Całe szczęście, że nie tylko finał bardzo trzyma w napięciu, tak jak ma to miejsce w wielu tego typu produkcjach. Przez cały film akcja nie zwalnia tempa, a my nie jesteśmy świadkami jedynie gry słownej głównych bohaterów. Ciekawe są przemiany Leary'ego, który będąc mistrzem charakteryzacji często pokazuje nam się jako inna osoba, lecz wciąż z tym samym zabójczym spojrzeniem, o którym wspomina zresztą Horrigan przy pierwszym starciu, mówiąc iż wzrok ten przyda mu się w przyszłości do znalezienia w tłumie obcych twarzy swego wroga. 
 
Leary twierdzi, iż on i Frank są przyjaciółmi. Myśli, że łączy ich samotność, a w pewnym momencie wypowiada się, że Frank nie ma dla kogo żyć. Tymczasem przez cały seans jesteśmy świadkami rodzącego się uczucia pomiędzy samotnym do tej pory Frankiem a poznaną przez niego w pracy Lilly. Jak więc widać reżyser Wolfgang Petersen nie skupił się tylko na tym, by pokazać najważniejszy wątek filmu, lecz postanowił także przekonać nas, że Mitch nigdy nie miał racji, a jego rzekome podobieństwo z Frankiem jest tylko wymysłem chorej głowy. Mitch, który kiedyś również popełnił błąd, spadał coraz niżej, natomiast Frank podniósł się i przekonał wszystkich, że jest w stanie się poświęcić. 
 
"Na linii ognia" nie wydaje się filmem zbytnio popularnym, ale jestem pewien, że po obejrzeniu go pomyślicie o nim w sposób podobny do mnie, a więc "zadziwiająco dobry". I na tym mogę też chyba zakończyć swe wywody, bo w tym przypadku rozkładanie na czynniki pierwsze niczemu nie służy. Dodam jeszcze tylko dwa słowa, które czuję się zobowiązany napisać, a więc: Gorąco Polecam!