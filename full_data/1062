<unique_name>
Atak.Klonow
<film>
Gwiezdne wojny: Część II - Atak klonów
<film_link>
http://www.filmweb.pl/Atak.Klonow
<film_rating>
7.3
<review_link>
http://www.filmweb.pl/reviews/Pomi%C4%99dzy+%22niedobrze+mi%22+a+%22bezczelny+szczeniak%22-8424
<reviewer_mark>
8
<review>
Oto opadła kurtyna i można zobaczyć drugą część Gwiezdnej Sagi "Atak klonów". Nie zawiedziona częścią pierwszą, mająca na uwadze fakt, że im dalej w las, tym więcej Starej Trylogii, zasiadam uradowana w fotelu kinowym. Na początku zostałam zbombardowana głupotą, chamstwem, brakiem emocji i niesubordynacją, a to wszystko zostało zapakowane w worek z napisem "i o co chodzi?". Zapowiada się źle. Czyżby George Lucas nie potrafił połączyć bajkowego świata z narastającym zagrożeniem? Na szczęście później było dużo lepiej, wręcz świetnie, z przerywnikiem na  tragedię. 
 
W filmie widz dostaje bardzo dużo postaci jednak tylko 3 głównych bohaterów. Jak na Gwiezdną Sagę to jest to naprawdę mało. Jednym z głównych bohaterów jest beznadziejny Anakin Skywalker, którego fatalnie zagrał Hayden Christensen. Anakin to arogancki i bezczelny szczeniak, który przestrzega zasad… ale tylko tych, które są dla niego w danym momencie ważne. Jak na człowieka, który ma przywrócić równowagę w Galaktyce, to nie zapowiada się najlepiej. Kolejnym bohaterem jest Padme (Natalie Portman), pani senator, która jest bardzo ważna dla wroga… Dlaczego? Nie wiadomo. Przyszła kolej na najlepszego bohatera: Obi-Wan Kenobi (Ewan McGregor). Mądry, z poczuciem humoru Jedi, który był perełką wśród wszystkich postaci. 
 
Wszystko w filmie byłoby fenomenalne, dosłownie można by krzyknąć "to się nazywa film sci-fi! Świetne efekty, fenomenalna muzyka, cudowne miejsca, rewelacyjna broń, walki  i pojazdy". Jednak nie można.  Bo do tego wszystkiego należy włączyć beznadziejne dwie osoby: Anakina i Padme. Czyli ten przerywnik na tragedię. Romans tych dwojga był tak mdły, że aż się zwracać chciało. Był sztuczny, beznamiętny i tandetny. Osoby, które nie oglądały Starej Trylogii może i nie uwierzą, ale w Gwiezdnych Wojnach był przepiękny romans, pełen miłości, uczucia i przede wszystkim był taki prawdziwy. Tak samo księżniczka Leia (Carrie Fisher) wzbraniała się przed uczuciem do łotra Hana Solo (Harrison Ford) jak Padme przed miłością do Anakina. Z tym, że w Starej Trylogii było to niesamowicie subtelne, nieingerujące w film. W tym filmie nie wiem, czy to był tak fatalnie zagrany romans, czy tak fatalnie zagrany beznadziejny romans. Wywalić tą dwójkę bohaterów, a dostaniemy wszystko, czego można oczekiwać od filmu sci-fi i Gwiezdnych Wojen. 
 
W "Mrocznym widmie" do wymiany przeznaczyłam obsadę, w tej części pod nóż poszedłby romans i przede wszystkim Anakin. Nie wiem jak to się stało, że Hayden Christensen wygrał casting na głównego bohatera. Aktor wraz z Natalie Portman byli żałośni w swojej grze. Jednak jak przymkniemy oko na tą dwójkę i fatalny romans, pozostanie nam pełen akcji  film, z niezapomnianymi dialogami, widokami, planetami  i przede wszystkim walkami. 
 
