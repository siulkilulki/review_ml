<unique_name>
film/Randka+w+ciemno-2010-506606
<film>
Randka w ciemno
<film_link>
http://www.filmweb.pl/film/Randka+w+ciemno-2010-506606
<film_rating>
5.0
<review_link>
http://www.filmweb.pl/reviews/Na+wybiegu-10540
<reviewer_mark>
5
<review>
Majka (Kasia Maciąg) to najfajniejsza dziewczyna w mieście – piękna, inteligentna, błyskotliwa, pewna siebie, wrażliwa, koleżeńska, słowem: ideał. Jej jedynym problemem jest złamane serce – pamiątka po żonatym amancie w postaci Bogusława Lindy. Jej oddane przyjaciółki uznały, że najlepszą kuracją i jednocześnie niezapomnianą przygodą będzie występ w równie popularnym co kiczowatym programie "Randka w ciemno". Mimo wysokiego IQ Majka zostaje wybrana przez niewiele wymagającego Karola (Borys Szyc) i tym samym zostaje zobowiązana do romantycznej podróży z nim do ciepłych krajów. Wycieczka do Nicei będzie początkiem drogi do odnalezienia życiowych priorytetów i miłości aż po grób. 
 
Nie będę pisać o tym, że polskie romantyczne komedie ograniczają się od lat do tego samego schematu: on, ona, słoneczna Warszawa, hity z satelity i product placement widoczny w każdym możliwym detalu. W tym wypadku najlepiej zastosować się do złotej maksymy: Jak się nie ma, co się lubi, to się lubi, co się ma. Co więcej, trzeba przyznać, że na tle innych cukierkowych produkcji stawiających sobie za cel zbicie majątku przez jego twórców "Randka w ciemno" wyróżnia się kilkoma przyjemnymi elementami. 
 
Jednym z nich piękna i urokliwa Kasia Maciąg. Wykreowana przez nią postać budzi same pozytywne emocje. Oprócz niej szczególną uwagę zwracają stylizacje przygotowane przez duet Paprocki i Brzozowski. Każdy z bohaterów filmu – według zapewnień kreatorów mody – został przez nich ubrany adekwatnie do odgrywanej roli. Najlepsze kreacje przypadły w udziale filmowej Majce, jej nieco punkowe stroje inspirowane wczesnym stylem Kory Jackowskiej są równie dziewczęce, co zadziorne i mogą posłużyć za wyznacznik topowych trendów z ulic stolicy. 
 
Wydanie DVD "Randki w ciemno" uzupełnione zostało o reportaż z planu filmowego. Można się z niego dowiedzieć między innymi, dlaczego Borys Szyc pękał ze śmiechu w scenie zbliżenia z Anną Dereszowską, jak swoją rolę podsumowuje Mariusz Brzozowski i czego zazdrości Szycowi Lesław Żurek. Film można obejrzeć z angielskimi napisami. Dźwięk zapisano w formacie DD 5.1, a obraz – 16.9