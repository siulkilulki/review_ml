<unique_name>
film/Ma%C5%82e+jest+pi%C4%99kne-2003-109493
<film>
Małe jest piękne
<film_link>
http://www.filmweb.pl/film/Ma%C5%82e+jest+pi%C4%99kne-2003-109493
<film_rating>
5.7
<review_link>
http://www.filmweb.pl/reviews/Du%C5%BCe+wi%C4%99cej+mo%C5%BCe-12259
<reviewer_mark>
4
<review>
Spojrzeć z perspektywy "niskiego człowieka" nie jest łatwo - opowiadać o niepełnosprawności w sposób rzeczowy, szczery, bez popadania w melodramatyzm, czy odwrotnie - marginalizacji problemu, po prostu trzeba umieć. Być może dlatego temat ten jest w kinie skrzętnie zamiatany pod dywan, a aktorów dotkniętych karłowatością możemy od czasu do czasu zobaczyć jedynie w charakterze ekranowych zapychaczy, czy komicznych przerywników - karzeł zawsze jest żałosnym kaleką albo klaunem w czapeczce skrzata. Być może dlatego produkcja ta ma ogromne znaczenie, choć jak za moment się okaże - w zasadzie tylko ideologiczne. 
 
Na wstępie poznajemy parę szczęśliwie zakochanych, Carol (Kate Beckinsale) i Stevena  
(Matthew McConaughey). On jest strażakiem, ona - artystką. On skrywa wstydliwy sekret, ona - nie wie, jak powiedzieć mu, że zaszła w ciążę. Niejako na drugim biegunie historii obserwujemy inną parę - kumpli Rolfe`a (Gary Oldman) i Maurice`a (Peter Dinklage) - karłów, czy też "ludzi niskiego wzrostu" - zmierzają oni na  doroczny konwent dla "niskich" rodzin z całego kraju. Udaje się tam również Steven, który jest bratem Rolfe'a i z całej rodziny tylko on jest normalnego wzrostu. Wkrótce Rolfe zostaje pobity i udaje się pod adres brata, gdzie poznaje zaskoczoną Carol. Ta  początkowo zachwycona ciążą, nagle zaczyna obawiać się o zdrowie dziecka, w końcu karłowatość jest dziedziczna. Steven z kolei, nie potrafiąc sobie poradzić z brzemieniem własnych genów, popada w coraz głębszą obsesję na tym punkcie. Ratunkiem dla Carol i dziecka okazuje się prostoduszny Rolfe, który służąc radą, z całkowitym oddaniem wprowadza ciężarną kobietę w świat "niskich ludzi". 
 
Za podjęcie trudnego tematu należą się twórcom słowa uznania - na zachętę. Spłodzili jednak film ze wszech miar nierówny, niedopracowany, a co najważniejsze - bez duszy. "Małe jest piękne" sprawia wrażenie filmu propagandowego, albo instruktażowego "Jak postępować z karłem?". Poradnikowy ton tej produkcji objawia się w drętwym aktorstwie (Oldman jest bodajże jedynym wyjątkiem) i pustych dialogach, które nachalnie zarzucają nas wiedzą o karłowatości oraz wiążącymi się z nią problemami. Jednocześnie "Małe jest piękne" ukazuje niskich ludzi w jednowymiarowy, uproszczony sposób - są mili, otwarci, gościnni, dowcipni, optymistyczni, zaradni. Jedyną przeciwwagą dla ich obrazu jest postać Maurice'a - anarchisty o rewolucyjnych zapędach. To niewystarczające zadośćuczynienie dla przekolorowanej, a przez to nieprzekonującej konwencji. "Małe jest piękne" sprawia wrażenie filmu zrobionego na zlecenie, w ramach kampanii równościowej- ogląda się z pewnym zainteresowaniem ze względu na znane twarze aktorów, ale jako pełnowartościowa fabuła zawodzi na całej linii. 
 
Dobrzy aktorzy nie mają tu czego grać, a reżyser prowadzi ich nader chaotycznie. Fałsz i nieszczerość wręcz odpycha od ekranu. Dopiero w ostatnich trzydziestu minutach zaczyna się coś dziać - pojawiają się emocje i dramat oddalających się od siebie bohaterów nabiera rumieńców. Ostatnie sceny niweczą jednak i to, serwując przesłodzony finał, w którym - ku pokrzepieniu "małych" serc - karzeł zdobywa dziewczynę. Zasiadając do seansu "Małe jest piękne", oczekiwałem filmu może nie przełomowego, ale szczerego i prawdziwego. Niestety jedynie wartość dydaktyczna, jaką  ze sobą niesie, decyduje o tym, że ogląda się go z umiarkowanym zaciekawieniem. 