<unique_name>
Trzy.Pogrzeby.Melquiadesa.Estrady
<film>
Trzy pogrzeby Melquiadesa Estrady
<film_link>
http://www.filmweb.pl/Trzy.Pogrzeby.Melquiadesa.Estrady
<film_rating>
7.4
<review_link>
http://www.filmweb.pl/reviews/Truposz-3373
<reviewer_mark>
10
<review>
Oglądając "Trzy pogrzeby Melquiadesa Estrady" miałem uczucie, jakby odnaleziono nieznany film starego już Sama Peckinpaha. Aktor i debiutujący na dużym ekranie reżyser Tommy Lee Jones jest ulepiony z tej samej co on gliny, z twardych i wymagających, ale przejrzystych zasad Pogranicza. W jego filmie daje się wyczuć tą samą tęsknotę za światem, w którym jest miejsce na przyjaźń, miłość, poświęcenie, także honor - w miejsce świata współczesnego, przesiąkniętego duchem konsumpcjonizmu, egoizmu, tymczasowości (domy na kółkach!), a także nałogowymi zakupami, mechanicznym seksem, bezmyślnym oglądaniem telewizji - wypełniającymi emocjonalną pustkę i czającą się za każdym rogiem nudę. Ten dualizm jest przez Jonesa przedstawiony wyrazistą, grubą kreską. Podobnie - żałosne, wyprane z emocji życie tępawego funkcjonariusza straży granicznej i jego młodej żony. Z drugiej strony zaś są tacy jak starzejący się Pete Perkins, bohater Jonesa, i Melquiades, jego meksykański przyjaciel - zgoła niedzisiejsi kowboje, których dni zasadniczo już minęły (to też syndrom typowy dla wszystkich bez wyjątku westernów Peckinpaha). Dopiero przypadkowy w gruncie rzeczy strzał, oraz obojętność i arogancja stróżów prawa wobec ludzkiej krzywdy sprowokuje makabryczną (pozornie!) próbę przywrócenia światu jako takiego ładu. 
 
Przymusowa podróż, w którą bohater Jonesa zabiera mordercę przyjaciela jest jakby odwróconą wersją skrajnie mrocznego filmu Peckinpaha "Dajcie mi głowę Alfredo Garcii". Podobna w konstrukcji historia jest tu drogą nie w głąb koszmaru, ale podróżą przywracającą ludzką godność, prowadzącą do oczyszczenia z win i przede wszystkim wyrywającą z egoizmu w stronę zrozumienia drugiego, choćby i martwego, człowieka, i błagania o przebaczenie. Lekcja jest brutalna, zabójca jest zmuszany do chodzenia w ubraniu ofiary, piciu z jego kubka, asystuje przy myciu i "konserwacji" rozkładających się zwłok. Także dla nas, widzów, jest to lekcja - trup Melquiadesa szybko przestaje być li tylko odrażający - z biegiem podróży nabiera wartości symbolicznej, czy wręcz niemal sakralnej. Pojawiające się przebłyski dość czarnego humoru też szybko oswajają z niecodziennym towarzystwem, jakim są rozkładające się zwłoki. Bo jednak mimo podobnego punktu wyjścia Jonesa od Peckinpaha różni optymistyczny w gruncie rzeczy punkt dojścia - i pointa: Jones wierzy w możliwość odkupienia za życia, podczas gdy dla bohaterów "Krwawego Sama" oczyszczająca lub wyzwalająca była już tylko śmierć - jak w "Dzikiej bandzie". A u Jonesa jest inaczej, choć też nie ma łatwych pocieszeń. 
 
Realistyczna, mocna wizualnymi konkretami narracja nabiera szybko charakteru przypowieści. Wartość symboliczną mają tu upominający się o godność ludzie: błagający o śmierć niewidomy starzec (wstrząsająca postać), ale też, wbrew pozorom, barmanka - kochanka naszego kowboja, odmawiająca opuszczenia męża. Symboliczne są też miejsca, które przyjdzie odwiedzić osobliwej karawanie - w pamięci zostaje najmocniej bar z dziewczynką grająca na zdezelowanym pianinie preludium Chopina. Bardzo istotny jest tu wkład operatora Chrisa Mengesa, który przed laty zachwycał wybitną kompozycją wizualną "Misji" Rolanda Joffego. To w dużej mierze dzięki niemu film, w którym dominuje surowy realizm doprawiony naturalizmem, nabiera poetyckiego wymiaru i charakteru uogólnienia, czy wręcz metafory. 
 
Film Tommy'ego Lee Jonesa dowodzi jeszcze jednej ważnej rzeczy: że western, grzebany już wielokrotnie w swoich dziejach, gatunkiem martwym nie jest i jeszcze długo nie będzie. Western pełni rolę amerykańskiej mitologii, i nie ma większego znaczenia czy w "prawdziwej" historii zakorzenia się mocniej, czy - jak westerny Eastwooda - słabiej, czy też wreszcie - jak "Melquiades" - jest opowieścią współczesną. Najważniejsze bowiem, że pozostaje gatunkiem - zdaje się, ostatnim - w którym możliwa jest wypowiedź filmowa o charakterze najczystszego moralitetu. W ramach którego możliwy jest jeszcze film, by użyć zapomnianego słowa, szlachetny. I jeśli warto myśleć o przetrwaniu westernu, to chyba właśnie po to, alby powstało jeszcze parę takich prostych a mocnych filmów - dzięki takim staromodnym twórcom jak TLJ czy Clint Eastwood. I na przekór żenującym dziwadłom w rodzaju "Brokeback Mountain". Czego sobie i Państwo życzę. 
 
Na marginesie - jest jeszcze jeden ciekawy trop: Tommy Lee Jones już kiedyś wiózł bardzo podobnie zwłoki przyjaciela - sekwencja ta, długa i dręcząca, stanowiła finał wybitnego westernowego miniserialu "Na południe od Brazos", w którym sam TLJ zagrał swoją najlepszą chyba rolę. Wiadomo zaś, że Jones i scenarzysta jego filmu Guillermo Arriaga ("Amores Perros", "21 gramów") blisko się przyjaźnią - kto więc wie, czy nie w ten sposób zrodził się pomysł na film? Tym bardziej, że historia - na czele z jej głównym bohaterem - wydaje się skrojona wręcz "na miarę" dla Jonesa... 
