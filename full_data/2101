<unique_name>
Blair.Witch.Project
<film>
Blair Witch Project
<film_link>
http://www.filmweb.pl/Blair.Witch.Project
<film_rating>
6.4
<review_link>
http://www.filmweb.pl/reviews/Operacja+%22Wied%C5%BAma+z+Blair%22-3994
<reviewer_mark>
3
<review>
Jednym ze znaków naszych czasów jest to, że dzięki umiejętnej kampanii reklamowej można wcisnąć widzowi byle kał w ładnym opakowaniu za jedyne 9,99 zł (ja na szczęście wydałam jedynie 5 zł.). Przykładem ludzkich wydalin sprzedawanych jako coś nieprzeciętnego i absolutnie świeżego, zasługującego na chwalenie po wsze czasy, jest dokumentalizowany horror "Blair Witch Project" Eduardo Sancheza i Daniela Myricka. 
 
Trójka młodych ludzi - Heather Donahue, Joshua Leonard i Michael C. Williams - wyrusza w wyprawę do lasów w okolicach Blair, by nakręcić film dokumentalny o wiedźmie rzekomo tam mieszkającej. Na miejscu tracą jednak orientację w terenie i gubią mapę, wydaje im się poza tym, że są śledzeni... 
 
Na samym początku plusy: 1) pomysł, by nadać "Blair Witch Project" kształt chałupniczo nakręconego filmu dokumentalnego, co sprawia, że w scenach mających wywoływać strach pojawić się on może w nadmiernej wręcz ilości, plus oczywiście sprawnie przemyślana kampania reklamowa obrazu; 2) w odpowiedni sposób budowane napięcie, które osiąga apogeum w finale filmu; 3) na odpowiednim dla horroru poziomie gra aktorska, czyli lekkopółśrednia. Znaczy się, w filmie tym teoretycznie rzecz biorąc jest zawarte wszystko, czego prawdziwy amator kina grozy, zwłaszcza wybredny, by sobie życzył, prawda? Wcale nie. 
 
Podstawowym grzechem "Blair Witch Project" jest słabizna scenariusza. Przez większą część filmu nie dzieje się prawie nic, dopiero pod koniec akcja się rozkręca i człowiek zaczyna się bać. Po drugie, aktorzy, mimo wcale nie najgorszej gry, nie potrafią wzbudzić w widzu sympatii do swoich bohaterów, poza słynną sceną, gdy Heather płacze przed kamerą i przeprasza rodziców swoich i jej kolegów. Trzecia rzecz, już pozafilmowa, to bazująca na naiwności (czy raczej głupocie) widzów kampania reklamowa, wedle której "Blair Witch Project" miało być prawdziwym zapisem wydarzeń mających miejsce w lasach w okolicach Blair. 
 
Mam co do tego filmu mieszane uczucia - z jednej strony podczas jego oglądania odczuwałam pewien niepokój, z drugiej strony zmęczył mnie słabymi dialogami i nudą przez większą część filmu. Również gra aktorska, choć jak już wspomniałam, lekkopółśrednia, czyli dobra na horror, przy braniu pod uwagę sztuki filmowej ogólnie, może człowieka najnormalniej w świecie zirytować. Gdy przychodzi mi obiektywnie ocenić ten film w skali od 1 do 10, daję tróję, może tróję plus. 
