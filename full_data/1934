<unique_name>
film/Pok%C3%B3j-2015-731541
<film>
Pokój
<film_link>
http://www.filmweb.pl/film/Pok%C3%B3j-2015-731541
<film_rating>
7.9
<review_link>
http://www.filmweb.pl/reviews/Nauczy%C4%87+si%C4%99+%C5%BCy%C4%87+od+nowa-18606
<reviewer_mark>
9
<review>
Nic nie jest w stanie przywrócić człowiekowi skradzionego czasu i zniszczonego życia. Z każdego wydarzenia jednak, nawet najbardziej bolesnego i tragicznego można wyciągnąć niesamowicie wiele dobroci. I o tym właśnie jest "Pokój". 
 
5 lat, to z jednej strony długi okres; z drugiej zaś – zaledwie chwila, której mgnienie uświadomić sobie można patrząc jedynie z perspektywy minionych wydarzeń. Dla Jacka (Jacob Tremblay), który urodził się w "pokoju" będącym dla niego całym światem, świadomość iż poza nim istnieje coś jeszcze było czymś niewyobrażalnym. To w tym jednym, niewielkim pomieszczeniu razem z matką jadł, mył się, bawił i spał nie wychodząc nigdy na zewnątrz. Nadchodzi w końcu dzień, gdy kobieta oznajmia mu prawdę o tym, co znajduje się poza ścianami "pokoju" i chłopiec musi nauczyć się żyć w całkowicie nowej dla niego rzeczywistości. 
 
     Jacob Tremblay,  Brie Larson    
Na przedstawione w filmie wydarzenia patrzymy z perspektywy dziecka, co przejawia się w sposobie w jaki poznajemy historię. Dużo, zatem pozostaje niedopowiedzeń i mglistych wyobrażeń, których dziecko nie rozumie i widzi je oraz odbiera na własny sposób. Dorosły, jednak, bez problemu domyśli się, co tak naprawdę miało miejsce. To właśnie te subtelne wskazówki zamiast przedstawiania pewnych sytuacji wprost działają na widza najbardziej. Ważniejsze od samego obrazu są emocje, które odczuwają bohaterowie a poznajemy je poprzez ich gesty, wyraz twarzy czy zachowanie. 
 
Gdy poznajemy warunki jakie panują w "pokoju" dostrzegamy poplamiony dywan, poprzecierane ubrania noszone przez bohaterów czy zniszczone meble. Dla Jacka jednak wszelkie przedmioty znajdują swą wartość, a zatem "przypaloną i wygiętą łyżką je się najlepiej, bo jest… wygięta". 
 
Historię poznajemy stopniowo, a jest ona przedstawiana w sposób wysoce naturalistyczny i pozbawiony ozdobników – "Pokój" nie próbuje oswajać widza z tragedią, ale zmusza go do zmierzenia się z nią i odczuwania jej niemalże na własnej skórze. Zaznaczyć przy tym trzeba, że przy całym cierpieniu i bólu jaki przebija z przedstawianych scen, film pozbawiony jest obrazów brutalności, o których wiemy, że z pewnością miały miejsce, ale są one jedynie zasygnalizowane. 
 
     Jacob Tremblay,  Brie Larson    
"Pokój" siłę przekazu i głębię emocjonalną zawdzięcza przede wszystkim znakomitej Brie Larson wcielającej się w rolę matki chłopca oraz genialnemu Jacobowi Tremblayowi grającemu Jacka. Ten drugi zachwyca swą niewiarygodnie dojrzałą jak na swój młody wiek (9 lat) grą aktorską. Z kolei Larson zasługuje na najwyższe uznanie za przedstawienie w sposób wysoce autentyczny kobiety dotkniętej przez los i cierpiącej, a równocześnie gotowej na najwyższe poświęcenie dla swego dziecka. 
 
Wiele filmów opiera swój sukces na ckliwych i tanich chwytach mających na celu wyciśnięcie widzowi łez, gdy tymczasem z całości aż bije sztuczność i płytkość. "Pokój" jest tego całkowitym przeciwieństwem. Losy postaci poruszają do głębi, właśnie dzięki dosadności - nie bawiąc się w koloryzowanie czy upiększanie czegokolwiek, ale zmierzając się z trudną rzeczywistością, taką jaką jest. 
