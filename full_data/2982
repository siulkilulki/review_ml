<unique_name>
film/Batman+Forever-1995-4074
<film>
Batman Forever
<film_link>
http://www.filmweb.pl/film/Batman+Forever-1995-4074
<film_rating>
6.1
<review_link>
http://www.filmweb.pl/reviews/Pocz%C4%85tek+ko%C5%84ca+legendy-3876
<reviewer_mark>
6
<review>
"Batman Forever" Joela Schumachera jest świetnym dowodem na to, do czego może doprowadzić nadmierne zaangażowanie producentów w film i ich przekonanie o głupocie widza. Producenci serii o Batmanie myśleli bowiem, pewni swej nieomylności, że liczne nawiązania Burtona do niemieckiego ekspresjonizmu i ogólnie cała mroczna otoczka w wyreżyserowanych przez niego filmach o Człowieku-Nietoperzu są ciężkostrawne dla widzów, którzy są przecież głupi, niedoinformowani i pragnący przede wszystkim akcji, a nie rozbudowanej fabuły. W związku z tym natychmiast zmienili Burtona na Schumachera i przykazali mu, by było bardziej kolorowo i było więcej akcji. Rezultat tego posunięcia możemy ocenić sami. 
 
Batman (tym razem nie Keaton, a Val Kilmer) ponownie musi się zmierzyć z superłotrami Gotham City. Tym razem są to Dwie Twarze (Tommy Lee Jones) i Człowiek Zagadka (Jim Carrey). W walce z nimi pomagać będzie mu pomocnik, Robin (Chris O'Donnell). Bruce Wayne przeżywa również po raz pierwszy prawdziwą miłość (jakby jego ukochane z dwóch poprzednich części nic nie znaczyły): tym razem obiektem jego uczuć jest dr Chase Meridian (Nicole Kidman)... 
 
Schumacher świetnie wykonał zalecenia producentów: postawił na akcję i bogactwo kolorów (od nałożnic Dwóch Twarzy poprzez Riddlera do Robina). Poza tym do kostiumu Człowieka-Nietoperza dołączył sutki (sic!), samego bohatera pozbawił resztek tajemniczości i mroczności, jakie posiadał w filmach Burtona. Na domiar złego nietrafione okazała się główna decyzja obsadowa: Kilmer jest aktorem zdecydowanie słabszym od Keatona, który co prawda wypadał blado w porównaniu z czarnymi charakterami miasta Gotham, niemniej jednak trzymał odpowiedni poziom aktorstwa. Kilmer z kolei raczej występuje na ekranie i próbuje grać niż gra. Jeszcze gorzej sprawa ma się z Chrisem O'Donnellem, który może i jest aktorem na w miarę przyzwoitym poziomie, ale źle prowadzony przez Schumachera przekonujący zupełnie nie jest. Równie blado wypada Kidman jako Meridian. Całą sytuację aktorską ratują Jones i Carrey, jednak daleko im do DeVito w "Powrocie Batmana", o Nicholsonie w "Batmanie" nie wspominając. Jeśli dodać do tego jeszcze kiczowatą (nie oznacza to, że złą) kreację Carreya, jest w ogóle niezbyt ciekawie. 
 
Film ma jednak parę plusów. Gotham City ma trochę ze swojej ponurej posępności znanej z poprzednich części, akcja jest wartka i w sumie ogląda się to przyjemnie. Ale chyba nie tego oczekuje się po filmie o Batmanie po obejrzeniu dzieł Burtona.