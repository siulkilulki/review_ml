<unique_name>
Sin.City
<film>
Sin City - Miasto grzechu
<film_link>
http://www.filmweb.pl/Sin.City
<film_rating>
7.5
<review_link>
http://www.filmweb.pl/reviews/Ruchomy+komiks-2208
<reviewer_mark>
7
<review>
Całkiem fajny ruchomy komiks. Oczywiście znów u wielu spowoduje całkiem niepotrzebne pytania o przemoc w kinie, o epatowanie śmiercią, seksem itp. bzdury...  
 Film z ograniczeniem wiekowym - dzieci nie wpuszczać, a kto zbyt wrażliwy, niech poogląda np. "Między słowami" - polecam bez krzty ironii. I wszystko będzie w porządku - kto chce ten ogląda, kto nie, to nie i siedzi cicho. 
 
 A przemocy jest sporo, wyrafinowane metody zabijania raz przerażają, a raz śmieszą. Ale prawdę powiedziawszy jak na "miasto grzechów" dużo tu co prawda zabijania, no ale ludzie! "Nie zabijaj" to tylko jedno z przykazań! Nie samym zabijaniem człowiek grzeszy! A co z nieczystością? Może jestem jakiś niewyżyty, ale scen epatujących erotyzmem, jak na miasto, które spływać ma grzechem jest tu nie za wiele. No nie mówię, żeby od razu pornograficzny filmik z tego robili..., ale można by popracować nad tą warstwą. A może po prostu chcieli zaoszczędzić? Dodatkowe klauzule o scenach łóżkowych kosztują...  
 
 Scenariusz - widać, że palce maczał Tarantino. Jedno miasto, kilka historii których bohaterowie ocierają się o siebie - skąd my to znamy...  
 Same historyjki są różne, choć z biegiem czasu film nabiera rozpędu.  
 Najlepszy chyba jest epizod z miastem kobiet, (moja rozpustna dusza znów daje o sobie znać) - wzbudza i ciekawość i buduje świetnie napięcie, bardzo zręczny obrazek.  
 
 Aktorzy? No robią swoje... Rewelacji nie ma... Choć może budzić obawy Frodo (Elijah Wood), któremu najwyraźniej wycieczka po pierścień dała się we znaki, a wakacje w krainie elfów nie pomogły. A poważnie - najlepsze wrażenie robią Clive Owen i Rosario Dawson, Mickey Rourke wypada solidnie, a Willis - no robi to, co zwykle bez wysiłku...  
 
 Rzecz absolutnie fantastyczna w filmie, którą warto zobaczyć, to oczywiście zdjęcia i płynnie wplecione w nie efekty specjalne, które czynią z niego w istocie dynamiczny komiks. To kolejny zwiastun wciąż rozwijającego się kierunku w kinie - który nazwałbym "wideoklipowym". Filmy z tego gatunku urzekają bogactwem formy, pozostawiając świadomie na nieco dalszym planie treść. Co ciekawe - nie tworzy się jednak przez to tandety, lecz buduje się nowy gatunek, w którym nowoczesna technika jest używana umiejętnie i z coraz większym kunsztem. Cały film staje się jakby obrazem, galerią ruchomych rysunków.  
 
 Kto lubi komiksy - ten polubi "Sin City", nawet gdyby miał zgrzeszyć oglądając ten film... 
