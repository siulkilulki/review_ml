<unique_name>
film/Z+wielk%C4%85+moc%C4%85%3A+Historia+Stana+Lee-2010-571244
<film>
Z wielką mocą: Historia Stana Lee
<film_link>
http://www.filmweb.pl/film/Z+wielk%C4%85+moc%C4%85%3A+Historia+Stana+Lee-2010-571244
<film_rating>
7.0
<review_link>
http://www.filmweb.pl/reviews/Historia+komiksu+w+pigu%C5%82ce-11865
<reviewer_mark>
6
<review>
Zdumiewa mnie fakt, że "Z wielką mocą: Historia Stana Lee" ma aż trzech reżyserów. Oglądając film, doszedłem do wniosku, że nie potrzebny był tu żaden reżyser, wystarczyłby sam montażysta. Stan Lee wraz z żoną stanowią istny samograj. Wystarczy postawić przed nimi kamerę, a dostarczą tyle materiału, że starczyłoby na całą serię dokumentów. 
 
Sam w sobie "Z wielką mocą: Historia Stana Lee" jest bardzo standardowym obrazem. Opowiada o Stanleyu Martinie Lieberze: od jego dzieciństwa w biednej nowojorskiej rodzinie po dostatnie życie ze statusem światowej gwiazdy w Los Angeles. Przy okazji przybliżona zostaje historia amerykańskiego komiksu, w szczególności z okresu tzw. Srebrnej Ery, kiedy to Stanley Lee tworzył kolejnych herosów, zaczynając od "Fantastycznej Czwórki" w 1961 roku. 
 
Konstrukcja filmu jest bardzo prosta. Wymienione zostają po prostu kolejne kluczowe daty w życiu Lee. Niektóre z nich są ledwie wspomniane, inne nieco bardziej rozbudowane. Ponieważ jest to biografia autoryzowana, tematy kontrowersyjne zostały albo pominięte, albo pokazane bardzo dyplomatycznie. Lee i Marvel wyglądają w tym filmie jak jedna wielka szczęśliwa rodzina. Trzeba orientować się w rzeczywistej sytuacji, by odnaleźć pozostawione między wierszami aluzje. Z wdziękiem zaprezentowano burzliwe relacje, jakie wiązały Lee z Jackiem Kirbym. Dla przeciętnego widza oczywiście nie ma to większego znaczenia. Fani amerykańskiego komiksu mogą się jednak poczuć oszukani - więcej można się o Lee dowiedzieć z wpisu na Wikipedii niż z tego dokumentu. 
 
Siłą filmu jest jednak sam Stan Lee. Choć ma już swoje lata, wciąż jest człowiekiem pełnym werwy z ciętym językiem. Doskonale uzupełnia go równie dominująca żona. Kiedy bez zażenowania opowiada, jak wydaje pieniądze męża, z miejsca można ją polubić. 
 
"Z wielką mocą: Historia Stana Lee" jest jak komiksy Lee: nadekspresyjny i szalenie kolorowy. Najlepiej więc traktować go jako dokument rozrywkowy, który po prostu ma nam zapewnić przyjemne spędzenie w kinie 80 minut.