<unique_name>
film/Kraina+Tygrys%C3%B3w-2000-32178
<film>
Kraina Tygrysów
<film_link>
http://www.filmweb.pl/film/Kraina+Tygrys%C3%B3w-2000-32178
<film_rating>
7.4
<review_link>
http://www.filmweb.pl/reviews/Kraina+wynaturzenia-9325
<reviewer_mark>
8
<review>
"Kraina Tygrysów" to pierwszy wspólny film Joela Schumachera i Colina Farrella. Mniej popularny od powstałego później "Telefonu", lecz równie świetny, choć opowiadający zupełnie o czym innym. 
 
Jest rok 1971. Odbywa się szkolenie rekrutów mających wyruszyć wkrótce na wojnę w Wietnamie. Ćwiczenia trwają 5 tygodni, by potem Pluton udał się do tytułowej Krainy tygrysów, czyli dżungli mającej uświadomić młodych mężczyzn o tym jak może wyglądać prawdziwa wojna. Wśród nich jest niesforny Roland Buzz (Farrell) – człowiek, który nie znajduje sensu w mordowaniu ludzi. 
 
Osobiście uważam, że filmy typu "Kraina Tygrysów" właśnie, czy podobny "Pełny magazynek" (pierwsza część), w którym akcja skupia się na szkoleniu żołnierzy i ich odczuciach z tym związanych, są ciekawsze od tych ukazujących pełen obraz wojny. Nie jest tak, że nie lubię patrzeć na wielkie widowiska z niesamowitymi efektami i bombowym rozmachem, lecz po prostu odrobinę bardziej interesujące wydaje mi się to, co dzieje się w głowach głównych bohaterów. Jak radzą sobie z nieznoszącymi sprzeciwu rozkazami sierżantów i ich upokarzającymi docinkami, czy są wystarczająco silni zarówno fizycznie jak i psychicznie by poradzić sobie z tym co jest teraz i wreszcie – czy zdają sobie sprawę, co ich czeka? Buzz wie, nie ma złudzeń, że jadąc do Wietnamu, jedzie na pewną śmierć ("W Wietnamie odpocząć można dopiero w trumnie"). I w przeciwieństwie do innych otwarcie mówi, że nie chce umierać. Jego "chcę żyć" ma też drugie znaczenie. Buzz tak jak prawie każdy młody człowiek pragnie pić, tańczyć, kochać. Niestety bezsensowna wojna mu to uniemożliwia. Jest babiarzem i cwaniakiem, a sprytem, talentem, zdolnościami przywódczymi i inteligencją przewyższa wszystkich w oddziale. Jednak przywódcy mimo świadomości o tych zaletach nie przepadają za nim, bo on nie przepada za nimi czego nie waha się mówić głośno. Mimo dotkliwych kar jakoś sobie radzi, z czym wielki problem mają niektórzy jego koledzy... 
 
Joel Schumacher znowu nie zawiódł. Stworzył mocny, surowy film o ludziach z których zdecydowana większość nigdy już nie wróciła do domów, a codzienność stanowi dla nich krzyk dowódcy starającego się ich wyszkolić tak by opanowali wszystko do perfekcji. Obraz dzięki bardzo dobrej pracy kamery przypomina niekiedy dokument co bardzo podnosi jego rangę, jest dzięki temu bardzo realistyczny. Podobnie jak w "Full Metal Jacket" mamy tu także całkiem sporo zabawnych sytuacji i często wulgarnych docinków, czy żartów a czasem sam gest, lub mimika twarzy Colina Farrella wywołuje lekki śmiech. Aktor ten bez wątpienia stworzył jedną z lepszych kreacji w swojej karierze. Błyskotliwy Buzz ma coś w sobie, jego postać wzbudza silną sympatię i w pewnym momencie aż szkoda się robi, że taki zdolny gość jak on wylądował w takim miejscu. A przecież w prawdziwym świecie żyło i żyje zapewne wielu takich jak on – których możliwości nijak mają się do miejsca w którym są zmuszeni przebywać. 
