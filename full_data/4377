<unique_name>
film/Nowszy+model-2009-480806
<film>
Nowszy model
<film_link>
http://www.filmweb.pl/film/Nowszy+model-2009-480806
<film_rating>
6.7
<review_link>
http://www.filmweb.pl/reviews/Dyskretny+urok+komedii+romantycznych-9052
<reviewer_mark>
6
<review>
Co takiego jest w tych wszystkich typowych do bólu romansidłach, które zalewają masowo rynek filmowy i zawsze znajdują wiernych widzów gotowych wydać pieniądze na bilet do kina? Dlaczego wciąż chcemy oglądać historie, które już dawno zostały opowiedziane, których zakończenie jesteśmy w stanie przewidzieć jeszcze przed seansem? Nie mam pojęcia. Muszę jednak przyznać, że sama dałam się porwać dyskretnemu urokowi komedii romantycznych i "Nowszy model" chciałam obejrzeć od czasu gdy po raz pierwszy przypadkiem usłyszałam o tym filmie. 
 
Nie będę się zagłębiać zbytnio w samą fabułę, bo niczym nie różni się ona od innych komedii romantycznych, które każdy z nas miał przyjemność (lub wręcz przeciwnie) co najmniej kilkakrotnie oglądać. Jest więc mężczyzna i kobieta. Na pierwszy rzut oka nic nie wskazuje na to, że mogliby być parą, ale po kilku romantycznych sytuacjach zbliżają się do siebie. Dosyć szybko zdają sobie sprawę tego, że darzą siebie wielkim uczuciem, wszystko układa się wspaniale… aż do chwili w której pojawia się problem przez który zazwyczaj para decyduje się zakończyć związek. Nie mogą jednak żyć osobno, oglądamy kilka łzawych scen z domieszką sentymentalnej muzyki w tle i już wiemy, że wszystko dąży do zakończenia w czasie którego wpadną sobie w ramiona, wyznają miłość i będą żyć razem długo i szczęśliwie. Bart Freundlich nie zaskoczy nas jeśli znamy ten schemat, ale co z tego? Przecież właśnie takie odgrzewane danie chcemy by nam zaserwowano… oczekujemy jedynie, że będzie ono w miarę ładnie podane. W tej kwestii twórcy nie możemy niczego zarzucić. Główna para bohaterów przyciąga wzrok swoją fizycznością i całkiem przyjemnym sposobem bycia, mają ładne mieszkania, miłych przyjaciół, niezły status społeczny . 
 
Właściwie zaskoczyć może nas jedno - różnica wieku między Justinem Barthą i Catheriną Zetą-Jones. Ona - czterdziestoletnia, robiąca karierę mama dwójki dzieci, przepełniona żalem po nieudanym związku. On - dwudziestopięcioletni dzieciak, żyjący w cieniu nadopiekuńczych rodziców, stawiający pierwsze kroki w dorosłym życiu. Ona zarabia, utrzymuje rodzinę, on zajmuje się dziećmi i domem. Feministki będą zachwycone!  
 
Podsumowując - sięgając po "Nowszy model" nie oczekujmy arcydzieła, filmu o którym będą pamiętać następne pokolenia, którego znajomością będziemy mogli pochwalić się w towarzystwie kinomanów. Jeśli jednak chcemy by podczas seansu zrobiło nam się cieplej, byśmy mogli nadal wierzyć w to, że i my będziemy żyć długo i szczęśliwie u boku tej jedynej, wyśnionej osoby to ten film będzie dla nas idealny.  
 
 
