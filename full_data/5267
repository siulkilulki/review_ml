<unique_name>
film/Byzantium-2012-625060
<film>
Byzantium
<film_link>
http://www.filmweb.pl/film/Byzantium-2012-625060
<film_rating>
5.8
<review_link>
http://www.filmweb.pl/reviews/Pere%C5%82ka+o+wampirach%2C+czyli+ch%C5%82%C3%B3d+Bizancjum-14728
<reviewer_mark>
9
<review>
Dla tych, którzy w kinie żywią się melancholią i posmakiem artyzmu, Neil Jordan wysyła nad morze dojrzewającą wampirzycę Eleanor i jej wampiryczną matkę – Clarę. "Byzantium" jest bowiem swoistą odpowiedzią na "Zmierzch", adresowaną raczej do innego kręgu odbiorców – do umysłów poszukujących nie tylko rozrywki i jej hormonów, lecz – i to znacznie bardziej – aury. 
 
Mamy zatem dwustuletnią podróż – ucieczkę do punktu wyjścia – nad szare, zimne morze, oświetlone neonami tanich barów i podupadłych pensjonatów. W takiej oto scenerii, gdy z ekranu nieomal czujemy chłód Bizancjum, dochodzi do konfrontacji pomiędzy wampirzycami a ścigającym je Bractwem oraz – ukazanej znacznie ciekawiej – pomiędzy nimi samymi – matką i córką. 
 
Mamy przemianę polegającą na spotkaniu z sobą samym, gdzie "ja" już odmienione spotyka i przemienia "ja" sprzed przemiany. Śmiem twierdzić, że to najbardziej intrygujące sceny przemiany w wampira prezentowane w kinie, zwłaszcza że metamorfozy te można interpretować bardziej uniwersalnie, nie tylko w kategorii demonologicznej. 
 
Mamy wreszcie opowiadanie własnej historii, wyjawianie tej samej tajemnicy wciąż od nowa, obsesyjnie i przez kilkaset lat na próżno. Obraz można zatem odebrać bardziej jako film o dojrzewaniu wrażliwej artystycznie nastolatki niż o wampirach, które w takim odczytaniu "Byzantium" okazują się figurą obsesji początkującej artystki, po pierwsze na punkcie braku duszy, rozumianej jako talent i historia do napisania, po drugie zaś na punkcie braku czytelnika czy słuchacza. 
 
Chęć opowiedzenia własnej historii, wtajemniczenia w nią drugiego okazuje się wspólnym dążeniem człowieka i wampira (patrz: scena pierwszej lekcji). I Jordan dopowiada, że aby dopełnić opowieść, potrzebujemy właśnie powiernika, drugiej osoby. Wreszcie, poniekąd wbrew klasyce wampirografii, dowiadujemy się, że to nie wieczność ani nieśmiertelność są największym brzemieniem wampira (któż z nas nie chciałby być wiecznie młodym?), lecz samotność. A czy nie jest to również brzemię artystów, zwłaszcza tych niespełnionych? Wampir stanowi zatem również alegorię osamotnienia, alegorię artysty bez odbiorcy. 
 
Opowieść ma dwa bieguny: widzimy jak Eleanor Webb postrzega czas życia, odnajdując tajemnicę we krwi starych ludzi i jak postrzega samotność – również jako tajemnicę. W finale uwalnia się od historii, którą otrzymała od matki, a zarazem od samotności. Sama akcja stanowi raczej tło owych dylematów, podobnie jak i wszelkie postaci ukazują się nam w wewnętrznym świetle Eleanor. Wirtuozerskie zdjęcia (choćby Eleanor za szybami w szpitalu), bizantyjska kolorystyka (złoto, czerwień kaptura, brązy) oraz świetnie wkomponowana w taką ornamentykę kadru Saoirse Ronan sprawiają, że film ogląda się jako dzieło sztuki, a nie konwencjonalny horror, którym "Byzantium", uprzedzam, nie jest. 
