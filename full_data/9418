<unique_name>
film/Barwy+walki-1964-4067
<film>
Barwy walki
<film_link>
http://www.filmweb.pl/film/Barwy+walki-1964-4067
<film_rating>
6.0
<review_link>
http://www.filmweb.pl/reviews/Polski+film+partyzancki-6810
<reviewer_mark>
3
<review>
Najpierw kilka zdań na tematy historyczne, które pozwolą lepiej zrozumieć kulisy powstania filmu. 
 
Na początku lat 60., ówczesny wiceminister spraw wewnętrznych, Mieczysław Moczar, rozpoczyna tworzenie własnej partii politycznej. Ponieważ w czasie wojny był jednym z czołowych dowódców partyzantki komunistycznej (Armia Ludowa), w szeregi organizacji wciąga swoich dawnych towarzyszy broni. Niestety, okazuje się, że jest ich zbyt mało. Wobec tego wyciąga rękę na zgodę do kombatantów z AK i w zamian za poparcie, próbuje załatwić im uznanie oraz szacunek w oczach władz PRL. Czyli, że wkład wojenny AK był tak samo słuszny i potrzebny jak partyzantów z AL. Zanim to jednak nastąpi, Moczar wydaje książkę pt. "Barwy walki", na podstawie której wkrótce powstanie film pod takim samym tytułem. 
 
W filmie "Barwy walki" akcja dzieje się latem 1944 roku w okolicy Gór Świętokrzyskich. Oddział AL dowodzony przez porucznika "Kołacza" (Tadeusz Schmidt), dzielnie walczy z niemieckim okupantem. Wkrótce nawiązuje kontakt z przebywającym w tej samej okolicy oddziałem AK. Akowcy są nieufni, nie wierzą komunistom. W filmie pada nawet takie zdanie: "my wiemy, co dzieje się z Polakami na Wschodzie ". Wypowiada je "Klinga", charyzmatyczny zastępca dowódcy oddziału  AK, świetnie zagrany przez Stanisława Mikulskiego (moim zdaniem najlepsza rola w tym filmie). Ciekawe, że ta kwestia przeszła przez cenzurę. Z kolei alowcy mają pretensje, że AK stoi z bronią u nogi, zamiast walczyć z Niemcami. Oczywiście, dzisiaj wiemy, że to nieprawda, ale wtedy obowiązywała właśnie taka wersja historii. Jakiś czas później oba oddziały będą musiały połączyć siły i ramię w ramię stoczyć bój z hitlerowcami. A na koniec dowiadujemy się, że ci z Armii Krajowej to "naprawdę fajne chłopaki". 
 
Do fabuły filmu w zasadzie nie można się przyczepić. Akcja jest spójna,  logiczna, jedno wynika z drugiego. Cieszy plejada czołowych polskich aktorów, nawet w epizodach. Oprócz wspomnianych już Schmidta i Mikulskiego, zobaczymy także Wojciecha Siemiona, Krzysztofa Chamca, Ryszarda Pietruskiego i innych. Również aktorstwo jest na bardzo wysokim poziomie, szczególnie rola Mikulskiego to prawdziwy majstersztyk. Jeśli chodzi o pokazanie realiów okupacji to, na ile pozwala mi moja wiedza na ten temat, mogę powiedzieć, że tu również wykonano dobrą robotę. I na tym, niestety, kończą się zalety filmu. 
 
Przede wszystkim film bardzo się zestarzał. Dzisiaj kręci się takie obrazy zupełnie inaczej - wartka akcja, nacisk na widowiskowość scen batalistycznych, zdjęcia "z ręki" itp. W "Barwach walki" tego zabrakło. Oczywiście, znajdzie się niejeden kinoman, któremu to nie będzie przeszkadzało. Mi jednak tak i dlatego uważam ten film za nudny. Widzowie lepiej zorientowani w historii,  zapewne nie zaakceptują kilku oczywistych kłamstw: tylko AL chciało walczyć z okupantem, AK stało z bronią u nogi i czekało, aż radziecki sojusznik się wykrwawi, a NSZ współpracowało z Niemcami. Ja za takie "rewelacje" dziękuję. Denerwuje również wszechobecna propaganda komunistyczna, niczym z jakieś sowieckiej agitki i wyidealizowanie, aż do przesady, komunistycznego podziemia. Co prawda zdaję sobie sprawę z faktu, że film jest produktem swoich czasów i w innej formie powstać nie mógł. Ale teraz czasy się zmieniły i dzisiaj "Barwy walki" należy traktować tylko jako ciekawostkę w stylu "jak to się kiedyś filmy kręciło". 
