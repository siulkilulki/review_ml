<unique_name>
Volver
<film>
Volver
<film_link>
http://www.filmweb.pl/Volver
<film_rating>
7.5
<review_link>
http://www.filmweb.pl/reviews/Powr%C3%B3t+z+za%C5%9Bwiat%C3%B3w-4797
<reviewer_mark>
9
<review>
Almodóvar powrócił na ekrany kolejnym filmem o kobietach, dla kobiet i z pozbawionej erotycznej fascynacji miłości do kobiet. Teraz odpowiedzcie sobie sami: czego oczekujecie po tej recenzji? Gorących zapewnień, że "Volver" niezwykle poruszył moją duszą, docierając do jej najgłębszych zakamarków? A może jeszcze gorętszych wyrazów przekonania, iż brzydzę się typem kobiet przedstawionych przez Almodóvara, który jest - o zgrozo! - parszywym gejem i wstrętnym ateistą? Jeżeli wybraliście którąś z tych opcji, jestem zmuszona was uświadomić: jesteście w okropnym błędzie. 
 
Raimunda (Penélope Cruz) nie ma życia usłanego różami, choć oczywiście mogło jej się trafić znacznie gorsze. Ma bezrobotnego męża, Paco (Antonio de la Torre), i nastoletnią córkę, Paulę (Yohana Cobo). Któregoś dnia, po powrocie do domu, dokonuje straszliwego odkrycia: Paula zabiła jej męża, który próbował ją zgwałcić powołując się na rzekomy fakt, jakoby nie była jego córką. To nie koniec niespodziewanych wydarzeń w rodzinie Raimundy - jej siostra, Sole (Lola Duenas), znajduje w bagażniku swojego samochodu ich matkę, Irenę (ulubiona aktorka Almodóvara, Carmen Maura). Nie byłoby to może bardzo zaskakujące, gdyby nie to, że Irena nie żyje od kilku lat... 
 
Mimo pewnych zakrętasów w akcji, człowiekowi "Volver" ogląda się dobrze i nie gubi się w fabularnych meandrach tak jak w przypadku dzieł chociażby Lyncha. Nie jest to może - jak ujęli niektórzy recenzenci - zwariowana komedia podobna do "Kobiet na skraju załamania nerwowego", niemniej jednak jest to film zaskakująco lekki jak na wagę poruszanych w nich tematów (śmierć, zdrada, krzywda wyrządzona bliskim) - tak lekki, że aż chciałoby się zakrzyknąć, iż niestosowny. Człowiek jednak hamuje swój okrzyk, gdyż ceni reżyserski talent Pedra A. oraz aktorsko uzdolnione aktorki (najlepiej jednak moim zdaniem zagrała jednak nie nominowana do Oscara Penélope Cruz, a świetna Carmen Maura). 
 
W końcu muszę odpowiedzieć na pytanie: jak oceniam ten film jako kobieta? Odpowiem: nie mogę go w żaden sposób ocenić, gdyż najnormalniej w świecie za bardzo się różnię od innych kobiet, i ludzi w ogóle, by przyjąć taką postawę. Jestem po prostu odstającą od tłumu osobą, która ceni dobre kino, takie jak Almodóvara, i może ze spokojnym sumieniem stwierdzić, iż obejrzała świetny film. Poczuła przy tym sympatię do bohaterek, ale w żadnym wypadku się z nimi nie utożsamiała ani nie doznawała uczucia, jakoby reżyser wszedł w sam środek jej duszy. I taką odpowiedzią, moi drodzy, musicie się zadowolić.