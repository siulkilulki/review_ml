<unique_name>
film/S%C5%82awa-2009-449229
<film>
Sława
<film_link>
http://www.filmweb.pl/film/S%C5%82awa-2009-449229
<film_rating>
5.9
<review_link>
http://www.filmweb.pl/reviews/Pokaz+talent%C3%B3w-9776
<reviewer_mark>
6
<review>
Najnowsze filmy o tematyce tanecznej powstają w technice 3D, do przewidzenia jest więc, że będę zachwycać efektownymi, zapierającymi dech w piersiach pokazami umiejętności bohaterów bardziej lub mniej docenianych. Film Kevina Tancharoena pokazuje, że można się obejść bez wykorzystania nowinek technicznych oraz ślicznych twarzyczek młodych gwiazdek i stworzyć kawałek dobrego kina. Ale… No właśnie, jest pewne ale, a nawet dwa, ponieważ "Fame" nie jest arcydziełem i większość kinomanów zachwycała się pewnie bardziej podczas oglądania "Step up", "W rytmie hip-hopu" czy "Just Dance". Przede wszystkim Tancharoen wykorzystał znakomity pierwowzór z 1980 roku, więc mógł założyć, że mając taki scenariusz – ma przynajmniej połowę sukcesu. Po drugie - film rozczarowuje.  
 
Fabuła "Fame" stanowi zarówno jego mocną, jak i słabą stronę. Wyróżnia się na pewno na tle innych produkcji tanecznych, ponieważ nie powiela nudnego schematu biednego bohatera – amatora, który nie dostaje się do wymarzonej szkoły. Wątek ten został opracowany przez scenarzystów już we wszystkich możliwych konfiguracjach i może nareszcie nadszedł czas, żeby pozwolić mu porosnąć kurzem. Film Kevina Tancharoena nie skupia się na jednej historii, a opowiada losy grupy studentów nowojorskiej akademii sztuki – tancerzy, aktorów, muzyków. Przedstawia bohaterów, którzy poza pasją, talentem i marzeniami mają również rodziny i problemy. Ukończenie szkoły nie dla każdego wiąże się z realizacją marzeń o sławie, bo życie to nie bajka i nie każdy utalentowany młody człowiek może zostać gwiazdą. To stara prawda, o której zapominają chyba twórcy komercyjnych hitów. Bohaterowie, poza smakiem sławy lub porażki, poznają jednak siłę miłości, przyjaźni, lojalności i ta mieszanka różnych doświadczeń stanowi chyba najmocniejszą stronę filmu. Niestety w starciu ze scenariuszem poległ sam reżyser. Tancharoen mając dobry szkielet filmu wypełnił go dłużyznami, które nudzą. Niektóre sceny są jakby na siłę domontowane do całości, a przecież historie tych młodych ludzi są wystarczająco wyraziste i same się bronią, bez ozdobników, które w tym przypadku działają tylko na niekorzyść całości.  
 
Jeśli idzie o stronę artystyczną filmu, to uwagę przykuwają trzy momenty: solowe wykonanie piosenki "Out Here On My Own" przez Naturi Naughton wcielającą się w postać pianistki Denise, układ taneczny Kherington Payne do utworu "Black & Gold" oraz finałowa piosenka "Fame". 
 
Ścieżka dźwiękowa może nie jest rewelacyjna, ale ma kilka dobrych, wpadających w ucho momentów, a młodzi utalentowani aktorzy dobrze wypadają na ekranie dając popis swoich umiejętności. 
 
"Fame" warto obejrzeć, jeśli ktoś nie oczekuje kolejnej ckliwej, szablonowej historii z happy endem, jednak nie należy się nastawiać na 107 minut emocjonującego seansu, spokojnie można w międzyczasie wyjść do kuchni i usmażyć popcorn.  
 
Wersja DVD oferuje nam dźwięk w formacie Dolby Digital 5.1, a do tego poza polskimi napisami również wersję z lektorem. Dodatkowo na płycie sceny niewykorzystane w filmie, wywiady, teledysk oraz zwiastun. 
 
