<unique_name>
film/ParaNorman-2012-599050
<film>
ParaNorman
<film_link>
http://www.filmweb.pl/film/ParaNorman-2012-599050
<film_rating>
6.6
<review_link>
http://www.filmweb.pl/reviews/G%C4%99sia+sk%C3%B3rka-13293
<reviewer_mark>
7
<review>
Lubiliście zanurzyć się w "Strefie mroku"? Dostawaliście "Gęsiej skórki" przed ekranem telewizora i czekaliście na to, co nowego przedstawi Alfred Hitchcock? Jeśli tak, "ParaNorman" to film dla Was. Zatopiona w cytatach z kina grozy, nasączona czarnym humorem poklatkowa animacja ma szansę stać się przebojem wśród miłośników gatunku. Taki obraz mógłby zrobić w szczytowej formie Tim Burton. 
 
Akcja filmu rozgrywa się w tradycyjnej scenerii staroszkolnego kina grozy: zapyziałym, sennym miasteczku, gdzie nastoletnie pannice śnią o atletach z licealnej drużyny, szkolnym outsiderom spuszcza się regularnie manto, a sfrustrowani dorośli kiszą się na kanapie przed telewizorem. Tytułowy bohater jak Haley Joel Osment w "Szóstym zmyśle" widzi duchy zmarłych. Odziedziczony w genach talent początkowo wydaje się obciążeniem: regularnie ładuje chłopca w tarapaty i sprawia, że jest pośmiewiskiem wśród rówieśników. Do czasu. Gdy legendarna wiedźma  postanowi zemścić się zza grobu na mieszkańcach za krzywdy z przeszłości, tylko Norman będzie mógł jej pokazać, gdzie czarownice zimują. 
 
Animacja zaczyna się charakterystyczną planszą z napisem "Our Feature Presentation". To znak rozpoznawczy obrazów wyświetlanych w amerykańskich kinach typu grindhouse. Pełne absurdalnej przemocy i szokujących efektów filmy, które w wersji deluxe trafiły na ekrany za sprawą Tarantino i Rodrigueza, żerowały na najniższych instynktach widza. Przerażonych rodziców pragnę w tym miejscu uspokoić: dzieło Chrisa Butlera i Sama Fella to propozycja dla dzieciaków. Stężenie makabry nie przekracza cienkiej granicy dzielącej film z dreszczykiem od pełnokrwistego horroru. Najmłodsi powinni zostać w domu, ale już dziewięciolatkowie, którzy przez dziurkę od klucza podglądają "Laleczkę Chucky" i "Martwe zło", mogą szykować się na seans. 
 
W warstwie estetycznej "ParaNorman" ani trochę nie przypomina eleganckich i przyjemnych dla oka produkcji Disneya albo DreamWorksa. Pastelowe kolory zostały zastąpione przez wszystkie odcienie brązu i zgniłą zieleń. Wolę sobie nie wyobrażać, ile nocy musieli zarwać animatorzy, aby stworzyć tę na poły upiorną, na poły groteskową rzeczywistość, jakby żywcem wyjętą z horrorów oglądanych na VHS-ach na początku lat 90. W warstwie fabularnej film Butlera i Fella to klasyczna pochwała tolerancji i wyjątkowości. Świat byłby lepszym miejscem, gdyby stąpało po nim więcej wrażliwych Normanów.