<unique_name>
film/Kosmiczna+za%C5%82oga-1999-5772
<film>
Kosmiczna załoga
<film_link>
http://www.filmweb.pl/film/Kosmiczna+za%C5%82oga-1999-5772
<film_rating>
6.4
<review_link>
http://www.filmweb.pl/reviews/W+sam+raz+na+nudny+zimowy+wiecz%C3%B3r-1963
<reviewer_mark>
9
<review>
Może nie powinnam się do tego przyznawać, ale "Kosmiczna załoga" to jedna z moich ulubionych komedii. Wiem, że jest strasznie naiwna i pozbawiona jakiejkolwiek głębi intelektualnej, ale niezawodnie poprawia mi humor. Myślę, że moją opinię podzieli wielu fanów seriali science fiction, mimo że "Galaxy Quest" jest pastiszem właśnie takich seriali i naśmiewa się także z samych fanów. Jest to jednak pastisz pełen sympatii dla swego pierwowzoru. 
 
Oto bowiem grupa skłóconych aktorów, przebrzmiałych gwiazd serialu "Galaxy Quest", który dawno już zakończył swą emisję, zostaje wplątana w prawdziwy międzygalaktyczny konflikt. Naiwni kosmici liczą na pomoc ludzi, których uważają za prawdziwych bohaterów. Co się stanie dalej, nietrudno zgadnąć. 
 
Fabuła jest, jak widać, niezbyt wymagająca, ale pełna humoru i (z braku lepszego słowa) - ciepła. Na pewno duża w tym zasługa występujących w filmie gwiazd - głównie Sigourney Weaver i Alana Rickmana, ale także Tima Allena. Swoją drogą, co skłoniło aktorów TEJ rangi do wystąpienia w TEGO typu produkcji - do dziś nie mogę pojąć, ale cieszę się, że to zrobili. 
 
Podsumowując: jest to film zabawny i bezpretensjonalny, nie udaje wielkiego arcydzieła - w końcu to komedia sci-fi. Bez wyrzutów sumienia mogę go polecić na zimowy wieczór przed telewizorem - o ile, oczywiście, jesteś fanem sci-fi i nie bierzesz wszystkiego zbyt serio.