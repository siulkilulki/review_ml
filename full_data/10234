<unique_name>
film/W%C5%82a%C5%9Bciwy+cel-1997-40029
<film>
Właściwy cel
<film_link>
http://www.filmweb.pl/film/W%C5%82a%C5%9Bciwy+cel-1997-40029
<film_rating>
5.4
<review_link>
http://www.filmweb.pl/reviews/W%C5%82a%C5%9Bciwy+cel-10169
<reviewer_mark>
2
<review>
Wynalezienie video, a także rozwój telewizji kablowej i zakładanie nowych stacji filmowych przyczyniły się na przestrzeni lat 80. i 90. XX wieku do powstawania większej ilości produkcji, z reguły niskiej jakości. Niektóre z nich zyskały sobie status "kultowych" i są dziś namiętnie poszukiwane przez nielicznych zapaleńców. Oczywiście, kilka lat później nastała era DVD, nie zmieniło to jednak ogólnej sytuacji. Nadal kręcono filmy tylko i wyłącznie na rynek wypożyczalni i do bezpośredniej sprzedaży, omijając dystrybucję kinową. "Właściwy cel" jest produkcją ściśle nawiązującą do tego niepisanego nurtu. Film został nakręcony dla kompletnie niewymagających amatorów kina, stacji telewizyjnych próbujących zapchać nocne ramówki oraz dla prawdziwych kinomaniaków szukających filmowych dziwolągów, często ze zwyczajnej ciekawości. 
  
Reżyser filmu Sheldon Lettich w swojej filmografii ma takie tytuły, jak "Tylko dla najlepszych", "Podwójne uderzenie", a przede wszystkim znakomite "Lwie serce", zatem nie można nazwać go kompletnym beztalenciem. A takie wnioski nasuwają się po seansie "Właściwego celu", w którym nie poradził sobie nie tylko z aktorami czy narracją, ale nawet z własną historią. Analizując scenariusz filmu autorstwa Petera Brosnana i Michaela Lanahana, warto zwrócić uwagę, że im dalej posuwa się fabuła, tym więcej niedorzeczności pojawia się w filmie. Może to tych panów należy za słabą produkcję oskarżyć, a nie Letticha? Błędy logiczne są pokłosiem dążenia za wszelką cenę do z góry określonego celu w filmie i doprowadzenia fabuły do konkretnej sytuacji, nawet kosztem związku przyczynowo-skutkowego. A to powoduje powstawanie logicznych potworków. 
  
Na początku jest jeszcze normalnie, tylko dlatego że mamy do czynienia ze zwykłą sytuacją wyjściową. Owszem, scenariusz jest banalny, prostacki, a także naiwny, ale - mówiąc kolokwialnie - trzyma się kupy i nie razi irracjonalnością. Wyśmienity komandos David Benson (Daniel Bernhardt) dostaje propozycję dowodzenia ochroną prezydenta (Mario Iván Martínez) jednego z zapalnych państw trzeciego świata, leżącego na jakiejś wysepce w Ameryce Środkowej. Rząd jest przekonany, że podczas przemówienia zostanie przez opozycję podjęta próba zamachu. I istotnie, zamach zostaje przeprowadzony, i to skutecznie, a w dodatku Benson wraz z agentem C.I.A., Miguelem Ramirezem (Jim Pirri), zostają wrobieni w zabójstwo. Podczas obławy udaje im się jednak uciec do dżungli. Benson chce przekroczyć granicę i wydostać się z kraju, ale Ramirez podpuszcza go i w efekcie trafiają do obozu rebeliantów, którzy szykują zamach wojskowy. Rebeliantami dowodzi siostra Ramireza, Teresa (Dara Tomanovich). 
  
I tutaj zaczynają się wspominane problemy ze scenariuszem. Zostanę już przy partyzantach planujących szturm na obiekty rządowe, bowiem idealnie można posłużyć się ich przykładem. David Benson twierdzi w rozmowie z Teresą Ramirez, że rewolucjoniści nie mają żadnych szans skutecznego ataku na regularne, lepiej wyszkolone wojska junty i odradza przywódczyni takiego kroku. Twierdzi, nie bezpodstawnie, że partyzanci zostaną zwyczajnie rozgromieni przez lepiej uzbrojone i wyszkolone jednostki. Kiedy jednak wojsku udaje się zlokalizować kryjówkę rebeliantów, zdziesiątkować ich oddziały i porwać Teresę, Benson wraz z Ramirezem oraz nielicznymi, którzy przetrwali rządowy atak, decydują się na szturm. Oczywiście, odnoszą sukces. Jak więc wytłumaczyć, że kompletne oddziały partyzantów z Bensonem na czele nie potrafiłyby sobie poradzić z tym, z czym poradziły sobie zdziesiątkowane oddziały partyzantów z Bensonem na czele? 
  
Innym przykładem jest bójka pomiędzy Bensonem, a Ramirezem. Ten pierwszy chciałby uciec za granicę i mieć święty spokój. Postanawia jednak zostać w dżungli i pomóc partyzantom. Ramirez z kolei, choć wie, że tak świetnie wyszkolony człowiek jak Benson byłby doskonałym atutem w walce z dyktaturą, postanawia zmusić go do opuszczenia szeregów. Powodem ma być to, że zakochał się w jego siostrze, choć z filmu wcale tak nie wynika. Obydwaj panowie działają więc na przekór sobie, a co więcej, postanawiają obić sobie gęby, byleby tylko uparcie postąpić wbrew własnej woli. Żeby było śmiesznej, obijanie sobie gęb jest szkodą dla siebie nawzajem oraz może narazić na szwank całą misję. Kompletny bezsens. Oczywiście, tak jak wspomniałem, nie chodzi tu o przyczyny. Chodzi tylko o to, by ktoś się z kimś bił i ktoś coś szturmował. Nieważne, że wszelka logika zostaje po drodze zgubiona. 
  
To oczywiście tylko dwa przykłady, ale podobnych można znaleźć więcej. Chociażby sposób ataku na jednostkę wojskową w celu zdobycia broni czy zachowywanie się Pierwszej Damy (Julieta Rosen) w zakończeniu filmu. Przy okazji, będąc przy żonie zastrzelonego prezydenta, warto zwrócić uwagę na fakt, że nie licząc pary prezydenckiej oraz statystów, każdy bohater "Właściwego celu" - bez wyjątku - to jakiś wojskowy, komandos, najemnik, rebeliant albo rewolucjonista. Ot, taka unikatowa ciekawostka. 
  
Można wyróżnić tylko dwie rzeczy, które lekko wystają poziomem nad scenariuszowy bełkot i realizatorską katastrofę. Jest to montaż oraz - w mniejszym stopniu - zdjęcia. Zdjęcia nie są oczywiście żadnym majstersztykiem, ale są zrobione dość poprawnie. Wszystkie ogłupiające sceny walk czy strzelanin pokazane są w sposób dokładny, a co ważniejsze, nie są chaotyczne. Nie są również statyczne. Oczywiście, minusem jest brak ładnych zdjęć plenerowych czy oryginalnych ujęć, ale generalnie wypada to nie najgorzej. Montaż, jest naturalnie uzależniony od prac zdjęciowych. Po za tym "przykryty" jest innymi wadami filmu, aktorstwem, rozmachem czy fatalną fabułą, co powoduje, że praca montażysty może nie zostać dostrzeżona. Jednak zwracając uwagę na ten element, widać, że "Właściwy cel" wyróżnia się pod tym względem nad inne tandetne filmy akcji. Za to malutki plusik, całą resztę spokojnie można wyrzucić na śmietnik.