<unique_name>
film/Wspania%C5%82a-2012-636341
<film>
Wspaniała
<film_link>
http://www.filmweb.pl/film/Wspania%C5%82a-2012-636341
<film_rating>
6.7
<review_link>
http://www.filmweb.pl/reviews/Pisz+i+kochaj-14062
<reviewer_mark>
5
<review>
Skąd bierze się niesłabnąca moda na retro w kinie i telewizji? Czy im bardziej życie daje nam po nosie, tym mocniej wzbiera w nas nostalgia? Gdy media wciąż brzęczą o kryzysie, a świat przypomina garnek z ukropem, wzdychamy do czasów, kiedy wszystko wydawało się prostsze. Ludzie byli lepiej wychowani i nosili się z klasą, każdy znał swoje miejsce i nie wychylał się przed szereg. "Wyprasowana" rzeczywistość w technikolorze sprawdza się jako tło zarówno w dramacie egzystencjalnym ("Mad Men"), kryminale ("Gangster Squad"), operze mydlanej ("Downton Abbey") czy komedii romantycznej. O tej ostatniej będziecie mogli się przekonać, oglądając francuską "Wspaniałą". 
 
Akcja filmu rozgrywa się w latach 50. Rose (śliczna Deborah Francois) ucieka z prowincji w obawie przed tym, że ojciec zechce ją wydać za najlepszego kawalera  z sąsiedztwa. W mieście dziewczynie udaje się zaczepić w biurze niespełnionego agenta ubezpieczeń, Louisa (Romain Duris). Rose okazuje się marną sekretarką i pewnie pracodawca dawno wręczyłby jej wymówienie, gdyby nie jeden szczegół. Bohaterka zdradza wybitny talent jako stenotypistka. Louis dochodzi więc do wniosku, że trzeba wysłać ją na zawody, w których kobiety na czas przepisują dziesiątki stron tekstu. Nim na horyzoncie zamajaczy tytuł mistrzyni świata, tony papieru zapełnią się drukiem, a zawodniczka i jej trener zdążą się w sobie zakochać. 
 
We "Wspaniałej" nie tylko bohaterom serce bije mocniej. Rozmiłowany w starym kinie reżyser Régis Roinsard inwestuje całą energię, by odtworzyć na ekranie czar dawnych lat. Panowie ubierają  idealnie skrojone garnitury i nadużywają brylantyny. Panie uwodzą widownię barwnymi bufiastymi sukniami oraz nienagannym makijażem. Stylowa scenografia z epoki tonie w chmurach dymu z papierosów, a swingowe szlagiery pobrzmiewają z głośników na przemian z rzewną ilustracją muzyczną. Ogląda się to wszystko z przyjemnością, ale bez zbytniego zaangażowania. Wina leży po stronie scenariusza, w którym zabrakło wyrazistych postaci i błyskotliwego humoru (zarówno sytuacyjnego jak  i słownego). Wdzięczni, mili oku aktorzy (wśród nich znana z oscarowego "Artysty" Berenice Bejo) nie mają za wiele do grania. Ich praca ogranicza się więc głównie do posyłania sobie uwodzicielskich spojrzeń albo robienia słodkich minek. 
 
Wątpliwy wydaje się także pomysł, by pisanie na maszynie uczynić sposobem na emancypację płci pięknej. Rose bije rekordy prędkości w produkcji rzędów znaków, ale ta benedyktyńska praca do niczego nie prowadzi. Ani bohaterki (przepisującej cudze teksty) nie rozwija, ani nie staje się zarzewiem rewolucji obyczajowej. Nawet jeśli dziewczyna staje się popularna i bardziej pewna siebie, jej kariera jest wciąż uzależniona od bogatych sponsorów (czytaj: facetów). Jedyne, co udaje się Rose wywalczyć, to prawo do bycia z mężczyzną, którego kocha. Koniec, kropka.