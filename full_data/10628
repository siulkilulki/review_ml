<unique_name>
film/When+Eagles+Strike-2003-130861
<film>
When Eagles Strike
<film_link>
http://www.filmweb.pl/film/When+Eagles+Strike-2003-130861
<film_rating>
4.7
<review_link>
http://www.filmweb.pl/reviews/Nie+taki+diabe%C5%82+straszny-13804
<reviewer_mark>
6
<review>
Cirio H. Santiago, reżyser "Nagiej zemsty", "Ognistego jastrzębia" i szeregu innych niskobudżetowych produkcji sensacyjnych, powrócił w roku 2003, by po czterech latach twórczej niemocy nakręcić swój przedostatni projekt. "When Eagles Strike" to bubel w stylu jego sztandarowych dzieł; film, który obejrzeć można, lecz nie trzeba. 
 
 Christian Boeving występuje tu jako porucznik Andrew Peers, którego misja polega na odbiciu amerykańskich senatorów, pojmanych i przetrzymywanych przez terrorystów w malezyjskiej dżungli. Sprzymierzeńcami Peersa zostaje grupa filipińskich Marines oraz oddział amerykańskich komandosów. Dzielni żołnierze szybko przekonują się, że ich szeregi osłabia zdrajca spiskujący z zamachowcami. 
 
 Nie można mówić o "When Eagles Strike" jako o elektryzującej grze w kotka i myszkę, obrazie porywającym i zaskakującym, naładowanym supernowoczesnymi efektami specjalnymi oraz trzymającym w napięciu o olbrzymim natężeniu. Santiago nie jest Johnem McTiernanem. Scenariuszowe smaczki, jak odkrycie, który z bohaterów sprzedał się oponentom, nie wiążą się z elementem zaskoczenia czy świeżością. 
 
 Na szczęście orzeźwiający jest Boeving jako komandos-macho. Charyzmatyczny, choć nieuzdolniony aktor-kulturysta pozytywnie wpływa na ogół filmu. Ilekroć stylizowany na młodszego Arniego Schwarzeneggera bohater gości na ekranie, amatorska wizja Santiago nabiera walorów. I to nie tylko w postaci ociekającego potem, arcyprzystojnego młodego Boga, biegającego w obcisłym podkoszulku po tropikach; Boeving to zmartwychwstały bohater kina akcji lat 80. Kto pokochał "Komando", zadowoli się "When Eagles Strike". 
 
 "When Eagles Strike" nie jest potworem, jakiego często się z niego robi. To niewygórowany, pełen wad, a jednak cieszący powrót do przeszłości, powstały z prawdziwą adoracją gatunku męskiego kina akcji. Morze alkoholu i minimum zdrowego dystansu wystarczą, by zmierzyć się z "diabłem". 
