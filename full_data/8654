<unique_name>
film/Berberian+Sound+Studio-2012-629865
<film>
Berberian Sound Studio
<film_link>
http://www.filmweb.pl/film/Berberian+Sound+Studio-2012-629865
<film_rating>
6.0
<review_link>
http://www.filmweb.pl/reviews/Ca%C5%82y+ten+zgie%C5%82k-14510
<reviewer_mark>
8
<review>
W "Berberian Sound Studio" grozy nie mierzy się ani wskaźnikiem przelanej krwi, ani liczbą upiorów schowanych w szafie. To ten rodzaj filmu, który Amerykanie zwykli określać jako "mindfucker" – utwór robiący widzom z mózgu pieczony makaron. Niepokojący, niekompatybilny z żadną interpretacyjną szufladką, z minuty na minuty coraz mniej zrozumiały. Jeśli jednak lubicie, gdy reżyser wodzi was za nos i co rusz podrzuca tropy, które wcale nie przybliżają do rozwiązania zagadki, rezerwujcie bilety.   
 
Akcja filmu rozgrywa się w latach 70. Główny bohater, inżynier dźwięku Gilderoy (Toby Jones), podróżuje do Rzymu, gdzie dostał fuchę przy postprodukcji B-klasowego horroru o czarownicach. Nieśmiały, nieznający włoskiego Brytyjczyk ma zadbać o to, by w filmie znalazły się odgłosy z piekła rodem. Praca idzie jednak Gilderoyowi opornie, krewki producent zaczyna się niecierpliwić, a tytułowe studio zamienia się w kafkowskie z ducha więzienie, którego zasad funkcjonowania nie sposób pojąć. 
 
Są w "Berberian Sound Studio" elementy, którymi zachwyciłby się Roman Polański. Znajdziecie tu dramat osaczenia i samotności,  studium powolnego popadania w szaleństwo (znakomicie odegrane przez Jonesa), a wreszcie zwichrowany czarny humor. Film Petera Stricklanda to także wykonane na piątkę z plusem stylistyczne ćwiczenie. Począwszy od upiornej czołówki z muzyką, pod którą mógłby podpisać się skład The Goblins, reżyser bawi się stylem horrorów giallo. Na ekranie nie mogło zabraknąć kultowego rekwizytu w postaci skórzanych czarnych rękawiczek. We włoskim  dreszczowcu miałby je na sobie morderca z długim nożem. Tutaj są częścią garderoby anonimowego kinooperatora zmieniającego rolki z taśmą. Dobry żart czy raczej ostrzeżenie przed zabójczymi właściwościami X Muzy? 
 
"Berberian Sound Studio" to także wyraz tęsknoty za starą szkołą – epoką, w której efekty dźwiękowe powstawały podczas szatkowania kapusty i w kabinie nagraniowej, a nie na ekranie komputera. Strickland oddaje hołd pomysłowości i zaradności mistrzów filmowego brzmienia. Bez nich kino grozy nie miałoby nawet w połowie takiej siły wyrazu.