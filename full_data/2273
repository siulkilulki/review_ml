<unique_name>
film/Du%C5%BCe+dzieci-2010-519227
<film>
Duże dzieci
<film_link>
http://www.filmweb.pl/film/Du%C5%BCe+dzieci-2010-519227
<film_rating>
6.8
<review_link>
http://www.filmweb.pl/reviews/Za+du%C5%BCe+dzieci-10157
<reviewer_mark>
1
<review>
Twórcom filmu "Grown Ups" udało się zebrać obsadę składającą się z naprawdę znaczących nazwisk w kinie komediowym. Tak oto widzowie otrzymują Adama Sandlera, który nie raz rozbawił do łez niejednego kinomana. Sprawdzał się zarówno w durnych komediach, takich jak "Little Nicky", jak też ambitniejszych produkcjach, do których można zaliczyć chociażby "Spanglish", czy też zbierający bardzo przychylne recenzje film - "Reign Over Me". Moim skromnym zdaniem jest on, na chwilę obecną, najciekawszą i najbarwniejszą postacią na rynku filmów komediowych. 
 
Jednym z aktorów, który towarzyszy Sandlerowi w większości produkcji z jego udziałem, jest Rob Schneider. Łatwo się więc domyślić, że i tu nie mogło go zabraknąć. Postaci grane przez tego aktora są zazwyczaj barwne i  również tym razem trafiła mu się rola dziwacznego ekscentryka. W obsadzie znalazł się również znany z przeboju "Hitch" – Kevin James. Jemu z kolei zazwyczaj przypadają role fajtłapów i tym razem również obyło się bez niespodzianek. Stawkę uzupełniają Chris Rock i David Spade oraz pojawiający się na kilka minut Steve Buscemi. Rzadko się zdarza, aby w jednym filmie zebrała się taka elita, a nie należy przy tym zapominać, że w produkcji udział wzięła również Salma Hayek. 
 
Wszystkie znaki na ziemi i niebie zdawały się mówić, że będzie to przebój lata i tego zdecydowanie oczekiwałem. Niestety, zawód, jakiego doświadczyłem, był wprost proporcjonalny do wielkości oczekiwań. Nie zamierzam przyczepiać się tu do prostego i sztampowego scenariusza, gdyż tego akurat można było się spodziewać. W końcu miała to być miła, przyjemna i zabawna komedia, która nie wymagałaby od widzów ani krztyny zaangażowania. Gorzej jednak, że film ten wcale nie był śmieszny. Żarty wykorzystywane w tej komedii prezentowały najniższy z możliwych poziomów, przy czym zdecydowanie brakowało zabawnych dialogów czy  prześmiesznych sytuacji. Bo przecież kolejne upadki i uderzenia nie będą bawić po raz setny z kolei, a twórcy chyba jednak tego oczekiwali. 
 
Postacie były sztywne i bardzo sztuczne, a wymienieni wyżej gwiazdorzy ani trochę się nie wysilili, widać zdjęcia przeszkadzały im w wakacjach.  Nie wiem, co było największą przyczyną porażki tej produkcji. Może jednak zbyt wiele nazwisk popsuło klimat podczas planu zdjęciowego, a może chłopcy po prostu się starzeją. Tego nie wiem, ale wiem, że film ten to ogromna strata czasu, dlatego gorąco odradzam go każdemu, kto ma ochotę na zabawną komedię. Lepiej powrócić do jakiegoś ze starszych tytułów, w którym występowali zebrani tu komicy. Myślę, że w dorobku każdego z nich znajdzie się przynajmniej jeden godzien obejrzenia film. Niestety, z pewnością nie jest to "Grown Ups". 
 
