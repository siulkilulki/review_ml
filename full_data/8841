<unique_name>
film/Eden-2014-700913
<film>
Eden
<film_link>
http://www.filmweb.pl/film/Eden-2014-700913
<film_rating>
5.5
<review_link>
http://www.filmweb.pl/reviews/Niebia%C5%84ska+ekstaza-17384
<reviewer_mark>
7
<review>
Pulsujący rytm, elektroniczne brzmienia, barwne neony, współczesna paryska bohema. Malarze, muzycy, pisarze i wszechobecna kokaina. Nowofalowa formalna beztroska. "Eden" to miejsce, które pomieści wszystko, co zarazem fascynujące i nieco pretensjonalne; euforyczne i melancholijne. Film Mii Hansen-Løve jest jak bliskie spotkanie trzeciego stopnia z kulturą, która przeminęła, i marzeniami, które umarły wraz z nią. W życiu bohaterów "Edenu" nie ma miejsca na mały realizm, ale fabuła filmu jest ufundowana na drobnych, rzeczowych obserwacjach, które znakomicie oddają charakter przełomu lat dziewięćdziesiątych i dwutysięcznych. Stanowią tło, na którym pokolenie wychowane na rave'ach, fanzinach i elektronicznej muzyce konfrontuje się z realiami, dojrzewaniem i serią rozczarowań. 
 
     Félix de Givry     
     
"Eden" ma podobną strukturę, co życie głównego bohatera – jest serią muzyczno-wizualnych doznań. Nie chcę używać słowa "teledyskowych", bo film ogląda się z zapartym tchem, póki reżyserka maluje zbiorowy portret francuskiej młodzieży. Paul (Félix de Givry) jest wówczas jednym z wielu, którzy próbują swoich sił na scenie. Komponuje, miksuje, bawi się do białego świtu, eksperymentuje z narkotykami i nie stroni od seksu. Film Hansen-Løve uwodzi rytmem i grą świateł; wywołuje nostalgię i ekscytację; garage'owa atmosfera szczelnie wypełnia salę kinową. Bańka mydlana pęka, gdy Paul przejmuje rolę pierwszoplanowego bohatera. Hansen-Løve coraz trudniej zachować wówczas elektryzujący klimat. Pokazując wzlot i upadek DJ-a reżyserka zaczyna uderzać w moralizatorskie tony. Nie usprawiedliwia jej fakt, że pierwowzorem postaci Paula był jej brat, który w dobie, gdy Daft Punk robili międzynarodową karierę, walczył o pozycję na rynku muzycznym. 
 
Choć "Eden" to film o młodości, Paul jest bohaterem po uszy zanurzonym w przeszłości. Z jednej strony chce być tym, kto idzie z duchem czasu i nowymi muzycznymi trendami, z drugiej sprawia wrażenie kogoś, kto najchętniej w kółko puszczałby tę samą piosenkę. Tak jak robią to zakochani, kiedy próbują sobie przypomnieć szczęśliwe chwile z partnerem. Tyle że Paul kocha muzykę samą w sobie i nic innego się dla niego nie liczy. Jego kolejne kobiety i związki wydają się mieć status sytuacji drugoplanowych, w gruncie rzeczy nieistotnych. Paul zdaje sobie sprawę z wagi tych relacji dopiero, gdy te się kończą. Z czasem rzeczywistość i teraźniejszość całkowicie przestają go interesować. Kocha tylko to, co odeszło; co można kochać miłością nostalgiczną, do czego można żywić sentyment. 
 
     Laurent Cazanave,  Vincent Lacoste,  Arnaud Azoulay,  Félix de Givry          Félix de Givry,  Pauline Étienne          Vincent Lacoste,  Arnaud Azoulay     

Félix de Givry, aktor na pozór mało charyzmatyczny, nieźle daje sobie radę z tworzeniem postaci, która jest jednocześnie szalenie pewna siebie i totalnie zagubiona, odklejona od rzeczywistości. Grająca muzykę, której już nikt nie chce słuchać. Siłą gry aktorskiej de Givry'ego jest połączenie dezynwoltury z silnymi emocjami. Nie jest dobrze tylko wtedy, kiedy wymykają się one reżyserce spod kontroli i burzą realistyczne decorum. Irytuje scena czytania miłosnego listu i szukanie metafor w poezji. Film o niebiańskiej ekstazie sprawdza się najlepiej, kiedy reżyserka, mocno stąpając po ziemi, przygląda się rzeczywistości. Małej kawalerce z materacem w kącie, zatłoczonym klubom, zmieniającym się modom; ludziom, którzy rezygnują z marzeń, choć w codzienności nie odnajdują ani grama szczęścia. Sposób, w jaki Hansen-Løve okrasza ów realizm muzyką, jest bowiem niebywały. Ruch, rytm i brzmienie, dla kina rzeczy esencjonalne, sprawiają, że "Eden" bywa boski.