<unique_name>
film/Paranoja-2013-652252
<film>
Paranoja
<film_link>
http://www.filmweb.pl/film/Paranoja-2013-652252
<film_rating>
6.2
<review_link>
http://www.filmweb.pl/reviews/Na+g%C3%B3rze+r%C3%B3%C5%BCe%2C+na+dole+fio%C5%82ki-14760
<reviewer_mark>
4
<review>
Już sam fakt, że w "Paranoi" gra dwóch gigantów kina hollywoodzkiego – Harrison Ford i Gary Oldman – jest wystarczającym powodem, dla którego film warto zobaczyć. Jeśli dodamy do nich nabierającego aktorskiego rozpędu Liama Hemswortha i hipnotyzującą Amber Heard, można mieć pewność, że przynajmniej przejdzie się przez seans w doborowym towarzystwie.  
 
     Lucas Till,  Liam Hemsworth,  Haley Finnegan,  Will Peltz,  Angela Sarafyan     

"Paranoja" Roberta Luketica to typowy film sensacyjny i w swojej typowości dosyć przewidywalny. Liam Hemsworth – młodszy brat "Thora" – gra dwudziestokilkulatka, który ponad wszystko pragnie luksusu. Jego największym kompleksem jest schorowany ojciec, który nic w życiu nie osiągnął i na starość nie stać go nawet na lekarza. Kiedy filmowy Adam wplącze się w technologiczną intrygę na najwyższych szczeblach świata biznesu, w końcu się przekona, że jego ojciec podjął dobrą decyzję, wybierając spokojne i skromne życie stróża nocnego. 
 
Z "Paranoi" bowiem płynie bardzo wyraźny morał, że łatwe pieniądze szczęścia nie dają i chwała tym, którzy w porę potrafią zrezygnować ze swoich zgubnych ambicji i docenić to, co w życiu najważniejsze: oczywiście miłość, przyjaźń i uczciwość. Jeśli do tego zestawu przydałyby się też pieniądze, lepiej zdobyć je uczciwą pracą. Wszyscy bohaterowie, którzy zasiadają w filmie na najwyższych stołkach, są jednakowo źli, a na szczyt zaprowadziły ich pycha, ślepa żądza i brak skrupułów. To tendencyjne przesłanie sprawia, że "Paranoi" nie da się traktować jako poważnego thrillera czy dramatu. Bliżej jej raczej do filmów romantycznych dla młodych widzów, szczególnie że Adam Liama Hemswortha jest ucieleśnieniem nastoletnich wyobrażeń o idealnych chłopaku – zdolny, bystry, wrażliwy, przystojny, świetnie prezentuje się w garniturze i dobrze wie, jak naprawić swoje błędy (bez problemu mogłabym wydłużyć tę listę o szereg innych epitetów – młodszy z braci Hemsworthów naprawdę dobrze się prezentuje). 
 
     Liam Hemsworth,  Harrison Ford,  Gary Oldman     

Pomimo swojej naiwności "Paranoja" trzyma dobre tempo i spełnia wszystkie kryteria przyzwoitego sensacyjniaka: jest w niej intryga, są wyraziste szwarccharaktery, zwroty akcji i bohaterowie, których da się polubić. Do tego pełne klasy starcie Forda i Oldmana w jednej ze scen zrekompensuje ewentualne niedostatki.