<unique_name>
film/Utracona+pami%C4%99%C4%87-2002-107845
<film>
Utracona pamięć
<film_link>
http://www.filmweb.pl/film/Utracona+pami%C4%99%C4%87-2002-107845
<film_rating>
6.2
<review_link>
http://www.filmweb.pl/reviews/A+je%C5%9Bli+ca%C5%82a+historia+jest+k%C5%82amstwem-6873
<reviewer_mark>
8
<review>
W 1909 roku ma miejsce zamach na japońskiego gubernatora w Korei. Próba kończy się niepowodzeniem, a zamachowiec ginie. Właśnie to wydarzenie zmieniło znacznie historię Japonii. W krótkim skrócie dowiadujemy się, że Korea stała się częścią Japonii, a na Nagasaki i Hiroszimę nigdy nie zrzucono bomb (tylko na Berlin). 
 
 Rok 2009. Terrorystyczne ugrupowanie Hureisenjin zajmuje galerię sztuki, należącą do fundacji Inoue, ich motywy nie są znane. Na miejsce zostaje wysłany oddział JBI (odpowiednik FBI), w tym dwóch przyjaciół, Masayuki, w tej roli Dong-Kun Jang znany z filmu "Przysięga"/"Wu ji", oraz Shojiro. Pierwszy jest Koreańczykiem drugi Japończykiem. Masayuki stara się również zmyć hańbę, jaką okrył nazwisko Sakamoto jego ojciec - policjant, który dopuścił się zdrady. 
 Oddział JBI wkracza do budynku i zabija wszystkich terrorystów. Podczas śledztwa okazuje się, że bandyci chcieli ukraść jeden z eksponatów tzw. Duszę Księżyca (w oryginale Sun and Moon). Co więcej okazuje się, że nie był to już pierwszy podobny atak. Do tej pory Hureisenjin dokonało już dwunastu ataków na fundację Inoue. Obaj agenci trafią na sieć układów i tajemnic, które wystawią ich wieloletnią przyjaźń na prawdziwą próbę. 
 
W pierwszych scenach uwagę zwraca bardzo ładna i ekspresyjna muzyka, ale zbyt patetyczna. Prawdopodobnie miała podkreślić, jak bardzo ważny był zamach na gubernatora. W dalszej części filmu jest już spokojniej, a ścieżka dźwiękowa przywodzi na myśl przebój tego lata, czyli "The Dark Knight"/"Mroczny rycerz". 
 
Jak w każdym filmie, tak i w tym można znaleźć elementy, które nie są przekonywające. Na przykład podczas strzelaniny na szosie, dwaj główni bohaterowie radzą sobie doskonale przeciwko uzbrojonym w karabiny maszynowe bandytom. Pomimo iż mają tylko zwykłe pistolety, a przeciwników jest kilkunastu. 
 W 2002 roku film zdobył cztery statuetki Grand Bell podczas uroczystości Grand Bell Awards w Korei Południowej, w tym dla Si-myung Lee w kategorii Najlepszy Nowy Reżyser. Rok później Lee otrzymał nagrodę publiczności na festiwalu filmowym Gerardmer. 
 
 Utracona pamięć nie jest typowym filmem science fiction. To nie efekty specjalne czy dziwne urządzenia są motorem napędowym filmu, tylko relacje między postaciami, i to jak muszą się zmieniać w obliczu wyzwań losu. Tak naprawdę grafika komputerowa pojawia się dopiero pod koniec filmu. 
 
 Tym razem długość obrazu (136 minut) nie wpływa negatywnie na widza. Historia jest opowiedziana na tyle sprawnie i dynamicznie, że ciężko jest oderwać wzrok od ekranu, by nie zgubić jakiegoś ważnego szczegółu. 
