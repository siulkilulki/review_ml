<unique_name>
film/W%C5%9Bciek%C5%82y+byk-2008-493711
<film>
Wściekły byk
<film_link>
http://www.filmweb.pl/film/W%C5%9Bciek%C5%82y+byk-2008-493711
<film_rating>
3.7
<review_link>
http://www.filmweb.pl/reviews/To+ja+ju%C5%BC+wol%C4%99+Bollywood-7260
<reviewer_mark>
1
<review>
Jak wiadomo, największą kinematografią na świecie jest kinematografia indyjska. Czy słyszę jakieś pojedyncze głosy protestu? Nie, nie przesłyszeliście się. Amerykanie ze swoim Hollywood mogą Hindusom buty czyścić. Najwięcej filmów na świecie powstaje w indyjskim Bombaju – stąd potoczna nazwa indyjskiej fabryki snów: "Bollywood". Niestety z ilością nie idzie w parze jakość. Bollywood jest nie tylko stolicą indyjskiego przemysłu filmowego, ale również stolicą kiczu. Produkowane tam taśmowo obrazy utrzymane są w jednolitej stylistyce lukrowanego musicalu – z kiepską grą aktorów, naiwną fabułą, ale za to przetykaną wokalno-tanecznymi wstawkami i z nieodłącznym happy endem. Widzowi przyzwyczajonemu do normalnego kina, nawet w najbardziej prymitywnym hollywoodzkim wydaniu trudno skonsumować te "dzieła" bez ostrej niestrawności. Może miłośnicy południowoamerykańskich telenowel, zaprawieni w bojach na kanale Romantica, są w stanie oglądać te filmy bez bólu – zwykłemu człowiekowi chce się wyć. 
 
 
 Z przedstawionych tu powodów kino bollywoodzkie omijam zawsze szerokim łukiem. Jednak Indie to przecież nie tylko nieszczęsny Bollywood. Mając więc okazję obejrzeć indyjski film wydający się nie mieć nic wspólnego z nieszczęsną bollywoodzką stylistyką, niezwłocznie skorzystałem z okazji. O ja nieszczęsny... Nie wiem, czy ten film powstał w Bollywood, czy tylko jego reżyser zręcznie dostosował się do oryginalnych gustów indyjskiej publiczności. Wiem natomiast, że te dwie godziny były jednymi z cięższych w moim życiu. Gdybym był muzułmańskim terrorystą przetrzymywanym w Guantanamo, wyśpiewałbym wszystko, co wiem po kwadransie. Co poddaję pod rozwagę amerykańskim służbom specjalnym. 
 
 
 Ale wracając do filmu. Pewnie ciekawi Was, o czym jest to "arcydzieło". Otóż zgraja idiotów lata za bykiem po indyjskiej wiosce, wrzeszcząc bez ładu i składu oraz wymachując rękami. Już. Tak – to zdanie to było streszczenie fabuły. I wcale nie przesadzam – czujcie się ostrzeżeni. Ten film to całkowita absolutna tragedia. Prymitywna, przeszarżowana i kompletnie nieśmieszna farsa, ciągnąca się jak flaki z olejem przez ponad dwie długie godziny. Prawdziwy test na wytrzymałość. Tylko dla miłośników złych filmów. I to tych najbardziej wytrzymałych miłośników. 
 
 
 Podsumowując – to ja już wolę typowy Bollywood. Dlaczego? Bo bollywoodzka masówka jest z założenia prymitywna i przynajmniej nie rości sobie pretensji do bycia sztuką. Jak komuś wystarczają ładne ubranka, tańce, śpiewy i swawole, fabuła na poziomie dobranocki oraz przystojni aktorzy, żeby się dobrze bawić w kinie, co komu do tego? Tymczasem reżyser "Wściekłego byka" twierdzi, iż nakręcił opowieść o politycznych gierkach i drobnych zwycięstwach, osiąganych dzięki poświęceniu tego, co naturalne i niewinne. Opowieść o tym, co się dzieje ze współczesnym światem, a zarazem historię swojego własnego, prywatnego światka. Być może jest to opowieść o artyście, który chce uniknąć pułapki ślepej wiary w tradycję. Ma koleś tupet. 
