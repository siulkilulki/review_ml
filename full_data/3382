<unique_name>
film/Terminator%3A+Genisys-2015-512784
<film>
Terminator: Genisys
<film_link>
http://www.filmweb.pl/film/Terminator%3A+Genisys-2015-512784
<film_rating>
6.3
<review_link>
http://www.filmweb.pl/reviews/Robodziadek+i+dziewczynka+z+jajami-17541
<reviewer_mark>
3
<review>
"Idź do kina, jeśli chcesz przeżyć… zawód roku" – taki slogan reklamowy idealnie pasuje do filmu "Terminator: Genisys". Gdyby potraktować go, jako kolejny letni blockbuster, to bawić się można na nim zupełnie nieźle, ale gdy weźmie się pod uwagę, iż jest częścią kultowej dla kina science fiction serii i garściami czerpie z oryginalnej jedynki i dwójki, mina robi się niewesoła.  
 
       Paramount Pictures   

Czy to rzeczywiście tak bardzo zły film, że zasługuje na spopielenie w piekielnych czeluściach? Spokojnie, "Terminator: Genisys" ma kilka plusów i jest nikła szansa, że i niektórym starszym fanom się spodoba. Bo przez pierwsze minuty jest naprawdę dobrze. Widać, że oddano hołd dziełom Camerona. I nie istotne w tym momencie, że naciskano kombinacje klawiszy kopiuj-wklej. Ważne, że czuć klimat tamtych produkcji.   
 
 Rok 2029. Zostajemy wrzuceni w wir ostatecznej bitwy ze Skynetem, bitwy, od której zależy los ludzkości. Następnie przywódca ruchu oporu – John Connor (Jason Clarke) wehikułem czasu przenosi w przeszłość swojego żołnierza Kyle’a Reese’a (Jai Courtney), by ten ochronił jego matkę przed wysłanym wcześniej Terminatorem. I patrzy się na to z zapartym tchem i nutką nostalgii, aż do momentu, kiedy na scenę wkracza… Robodziadek, czyli około 70-letni Arnold Schwarzenegger, oraz młodziutka Emilia "Matka Smoków" Clarke. Wtedy film zamienia się w parodię od lat trzynastu. Zamiast grozy, napięcia i wzruszeń – cech umiejętnie dawkowanych w "Terminatorach" Camerona, tutaj tak umiejętnie zdeptanych przez  parę scenarzystów i niejakiego pana Alana Taylora (reżyser serialowy i facet od "Thora – Mrocznego świata"), otrzymujemy dawkę autotematycznych żartów, tylko niezłe sceny akcji (porządne, ale niepowalające efekty specjalne) i fabułę wiszącą na włosku (paradoks czasowy do potęgi i dziury scenariuszowe wielkości kraterów na Księżycu).  
 
     Emilia Clarke,  Arnold Schwarzenegger   Paramount Pictures   

 Osiwiały Arnold niby gra na luzie, miejscami jest uroczy, ale daleko mu do dawnych kreacji cyborga (za dużo humoru i puszczania oka do widza). Jeszcze jakoś daję radę Jason Clarke ("Ewolucja planety małp"), choć i tak jest – moim zdaniem – słabszy do Christiana Bale’a z "Terminatora: Ocalenia". Pamiętacie początkowe sekwencje z "Dnia sądu"? Tam w Johna Connora wcielił się Michael Edwards. Kompletnie nieznany na ekranie pojawił się na krótko i to wystarczyło, aby nazwać go najbardziej charyzmatycznym z całej serii. O reszcie ekipy z filmu Taylora za wiele pozytywnego powiedzieć się nie da. Emilia Clarke ("Gra o tron") jako Sarah Connor, mimo że się stara i pokazuje pazury, nie dorasta do pięt Lindzie Hamilton. Posługuje się bronią palną każdego rodzaju i nie dla niej zarezerwowane słowo strach, jednak "zabija swoją bohaterkę" nijakością. A już drewniany, napakowany Jai Courtney  ("Szklana pułapka 5") to gwóźdź do trumny efekciarskiego spektaklu. Na twarzy Reese’a z 1984 roku w wykonaniu Michaela Biehna malowało się mnóstwo cierpienia i blizn wojny. Kwadratowe lico Courtneya pozbawione jest wszelakich emocji. Są jeszcze drugoplanowi J.K. Simmons ("Whiplash") i Byung-hun Lee ("G.I. Joe: Czas Kobry"). Ten pierwszy, skądinąd znakomity aktor, chyba czuł się na planie totalnie zagubionym, nie wiedząc, w którą stronę ma pójść jego postać i sam film. Koreańczyk klonujący cyborga T-1000 Roberta Patricka nie zdążył nawet wykazać się pełnią talentu (a takowy bez wątpienia posiada).   
 
     Jai Courtney   Paramount Pictures   

"Terminator: Genisys" miał potencjał i jakoś dałoby się wybaczyć wady, ale nokaut w postaci złych decyzji obsadowych i, co jest tegoż skutkiem, kiepskiego aktorstwa, sprawia, że film leży na deskach i nie ma nadziei, że się podniesie. Najgorszy ze wszystkich odsłon, zbliżony jakością do "Buntu maszyn", walkę o portfele widzów (głównie młodych) może i wygra, wszak jest skokiem na kasę i odcinaniem kuponów od słynnej marki. Tylko jakie ma to znaczenie, skoro w końcowym rozrachunku profanuję legendę, grzebiąc ją w głębokim dole. I ani niesamowita muzyka skomponowana niegdyś przez Brada Fiedela przypomniana w trakcie napisów, ani, o dziwo, pochlebna opinia Jamesa Camerona (trudno uwierzyć, że oglądał całość) nie pomoże.  
