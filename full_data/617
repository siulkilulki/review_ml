<unique_name>
film/Mroczny+Rycerz+powstaje-2012-506756
<film>
Mroczny Rycerz powstaje
<film_link>
http://www.filmweb.pl/film/Mroczny+Rycerz+powstaje-2012-506756
<film_rating>
7.8
<review_link>
http://www.filmweb.pl/reviews/Miasto+bez+bohatera-13493
<reviewer_mark>
7
<review>
Mroczny Rycerz powstał. Dokładnie w roku 2005, kiedy to Christopher Nolan zasiadł na stołku reżyserskim. Po latach chodzenia w ciemnościach, potykając się niejednokrotnie, seria o Batmanie wyszła na światło dzienne. Tak jak Frank Miller w roku 1986, powieścią graficzną "Powrót Mrocznego Rycerza" przywrócił dawną świetność ośmieszonej postaci, tak Nolan zrobił to samo w świecie filmowym kręcąc "Batman - Początek". Jego interpretacja Człowieka-Nietoperza była znacznie mroczniejsza, dojrzalsza, łamiąca schematy kina superbohaterskiego. Sequel, czyli "Mroczny Rycerz" był jeszcze mocniejszym uderzeniem - to za sprawą postaci Jokera, perfekcyjnie zagraną przez Heatha Ledgera, który skradł cały film, odstawiając na bok samego Batmana. Teraz nadszedł czas na zamknięcie trylogii. Co mogę powiedzieć na początek? Nolan i tym razem nie zawiódł, dając więcej niż zadowalające zamknięcie historii o Mrocznym Rycerzu, ale... 
 
Gotham 8 lat po wydarzeniach znanych z "Mrocznego Rycerza". Bruce Wayne (w tej roli ponownie Christian Bale) porzucił nocną krucjatę, od kiedy Batman stał się wrogiem publicznym nr 1. W mieście zapanował pozorny porządek i ład. Jednak podziemna organizacja przestępcza z okrutnym Banem (Tom Hardy) na czele rośnie w siłę. W konsekwencji Bruce będzie zmuszony ponownie przywdziać kostium mrocznego mściciela. 
 
Scenariusz garściami czerpie z takich komiksów jak "No Man's Land", "Knightfall" czy wspomnianego wcześniej "Powrotu Mrocznego Rycerza". Dzięki temu powstała ciekawa mieszanka, w której fani mogą doszukiwać się wielu nawiązań czy smaczków. Fabuła jest rozbudowana, a to za sprawą postaci, których w tej części jest od groma, wiele nowych. Niektóre, dobrze znane widzom jak Alfred lub Gordon dostały więcej czasu ekranowego niż zazwyczaj (oczywiście zaliczam to na plus - ich wątki ukazane są znakomicie), zaś postacie drugoplanowe - John Blake, Selina Kyle czy Bane - chwilami są tak eksponowane, że wydają się być pierwszoplanowe. Jednak w fabule najbardziej widoczny jest wątek psychologiczny Wayne'a, ukazanie jego zmagań fizycznych, jak i psychicznych, gdzie wyłania nam się obraz postaci udręczonej, słabej, nie mogącej poradzić sobie z poczuciem winy i strachem. Chyba pierwszy raz (poza "Watchmen") ukazano postać superbohatera w tak skrajny sposób. 
 
Natłok postaci - mimo że niezwykle ciekawych - nie wychodzi filmowi na dobre, a już na pewno nie samej postaci Batmana, którego w pełnej krasie uświadczymy w akcji, nie więcej niż 20 minut czasu ekranowego (a film trwa prawie 3 godziny!). Mógłbym nawet powiedzieć, że Nolan jest konsekwentny - on nigdy nie nakręcił filmu stricte o Batmanie. Wykorzystywał tę postać (całą markę?), aby opowiedzieć to, co sam chciał, nie dając tak naprawdę fanom filmu o ich ulubionym bohaterze. To chyba mój największy zarzut do całej trylogii. Jednak tutaj nie przeszkadza to tak mocno jak w "Mrocznym Rycerzu". Nolan sprytnie nas do tego przyzwyczaił. 
 
Technicznie, jak to zazwyczaj u Nolana, jest bez zarzutu, na czele ze wspaniałym montażem. Podobnie sama reżyseria. Oczywiście, nie zaprzeczam, że kilka wpadek było (i technicznych, i fabularnych), jednak nie przeszkadzały one w ogólnym odbiorze filmu. Muzyka, choć wciąż odtwórcza i na "jedno kopyto", tutaj sprawdza się idealnie i słucha jej się przyjemnie. Rzemieślnicza robota. Czyli dość typowo dla Hansa Zimmera. 
 
Osobny akapit należy się obsadzie. Christian Bale wypada dobrze, jak poprzednio gra przekonująco, jednak jego występ w roli Wayne'a zaczynał pomału nużyć i męczyć. Najwyższą aktorską klasę ponownie pokazał Michael Caine. Jak nikt inny umie przekazać prawdziwe emocje, a monologi Alfreda, choć patetyczne, w ustach Caine'a brzmią doniośle i niezwykle emocjonująco. Brawa należą się Josephowi Gordonowi-Levittowi, który ukazuje jaki drzemie w nim potencjał aktorski (co widać już w filmie "Incepcja" i "500 dni miłości"), oraz Marion Cotillard. Jednak najbardziej na ekranie błyszczy Tom Hardy i Anne Hathaway.Pierwszy w roli Bane'a jest taki jak powinien - brutalny, wielki, groźny, ale i piekielnie inteligentny. Za to Anne jako Selina Kyle to małe mistrzostwo świata: niebezpieczna, ale i uwodzicielska - jednym słowem cudowna... i wspaniale zagrana. 
 
Tak więc nowy Batman rozczarowuje? Troszkę na pewno. Jednak to wciąż wspaniałe kino: mroczne, brutalne (pomimo ograniczenia wiekowego PG-13) i znacznie bardziej inteligentne niż inne ekranizacje komiksów. W wyobrażeniu wielu fanów pewnie nie tak miało wyglądać zwieńczenie tej wspaniałej trylogii i być może teraz także i mnie chodzą takie myśli po głowie, jednak dwie rzeczy są pewne: Nolan podniósł z klęczek Batmana, pokazując go tak jak powinien wyglądać w XXI wieku zamaskowany heros, a treści jego filmów są w naszych czasach niezwykle aktualne, a przede wszystkim - nie poszedł na skróty budując swoją wizję Gotham i jego mieszkańców. A druga sprawa: siedząc w kinie, przez te 3 godziny byłem oczarowany. I chyba to wystarczy. Przynajmniej mnie.