<unique_name>
film/Non-Stop-2014-651443
<film>
Non-Stop
<film_link>
http://www.filmweb.pl/film/Non-Stop-2014-651443
<film_rating>
7.0
<review_link>
http://www.filmweb.pl/reviews/Panie+pilocie%2C+Neeson+w+samolocie-15498
<reviewer_mark>
4
<review>
"Jeśli filmu nie da się streścić w dwudziestu pięciu słowach, scenariusz ląduje w koszu" – mawiał producent Jerry Bruckheimer, który w latach osiemdziesiątych zamienił swoje powiedzonko w ideę kina tzw. wysokiego konceptu – ideę, której symbolem w kinie popularnym coraz częściej jest Liam Neeson. Dwadzieścia pięć słów to zbyt dużo, by opisać jego ostatnie filmy ("Agent specjalny ściga porywaczy córki w Paryżu"; "Agent specjalny ściga porywaczy żony w Stambule", "Uśpiony agent specjalny ściga złodziei tożsamości w Berlinie"). Ale przecież nie o słowa w nich chodzi, tylko o huk wystrzałów i gruchot łamanych kości. W "Non-stop" znajdziemy i jedno, i drugie. 
 
     Liam Neeson     

Ze złem tego świata Neeson nie walczy tym razem na wakacjach w malowniczej, europejskiej metropolii. Wystarcza mu samolot, bo jak się okazuje – przeciwnika jest w stanie spacyfikować nawet w toalecie o rozmiarach schowka na szczotki. Jako chlejący na umór, przeorany przez życie agent federalny Bill Marks staje przed nie lada wyzwaniem: ktoś na pokładzie grozi, że co dwadzieścia minut będzie zabijał pasażera nocnego lotu relacji Nowy Jork-Londyn. Na domiar złego swoją groźbę spełnia z zegarmistrzowską precyzją. Na domiar gorszego – stara się wrobić we wszystko wyraźnie zaniepokojonego (czytaj: torturującego kolejnych pasażerów) Billa. A zatem wszystko jasne: agent federalny szuka mordercy na pokładzie samolotu. 
 
Twórcy dość długo zwlekają z objawieniem nam tożsamości bohatera jako stróża prawa i porządku. Ekspozycja wypada przez to komicznie, bo spacerujący po hali odlotów i obserwujący ukradkiem  pasażerów Marks wygląda raczej na zboczeńca albo seryjnego mordercę. Pomijając ten szczegół, pierwszy akt filmu wypada nieźle – ma dobre tempo, umiejętnie stopniowane napięcie i kilka linijek dialogu dla Julianne Moore. Potem jednak scenarzysta przyzwoitego thrillera idzie na piwo, a za pióro chwytają fani tria ZAZ – film naszpikowany jest nieprawdopodobną ilością fabularnych idiotyzmów, absurdalnych zwrotów akcji i dziur logicznych wielkości jumbo jeta. Przed katastrofą ratuje go – oczywiście – Neeson. Jako facet, dla którego cios w tchawicę jest przecinkiem w każdym zdaniu, po prostu się nie nudzi. 
 
     Liam Neeson     

Arabski lekarz, agresywny czarnoskóry hip-hopowiec, blondyna zapraszająca do łóżka samym spojrzeniem, sztywna brytyjska stewardessa, geek nagrywający wszystko smartfonem – dobrani według klucza gatunkowych stereotypów pasażerowie są w kinie akcji przynajmniej od czasu "Speed" Jana de Bonta. To jedna z wielu klisz, z których ze zmiennym szczęściem i – przepraszam za wyrażenie – efektem artystycznym korzysta reżyser. Skłamałbym, mówiąc, że nie ma w "Non-stop" scen, które zostaną w nas po wyjściu z kina. Będziecie o nich jednak opowiadać z sarkastycznym uśmiechem na twarzy. Zawsze coś?