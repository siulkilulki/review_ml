<unique_name>
Film.O.Pszczolach
<film>
Film o pszczołach
<film_link>
http://www.filmweb.pl/Film.O.Pszczolach
<film_rating>
6.4
<review_link>
http://www.filmweb.pl/reviews/Zapylanie+na+ekranie-5037
<reviewer_mark>
6
<review>
Gdyby senator Joseph McCarthy nadal żył, prawdopodobnie spaliłby Jerry?ego Seinfelda i Stevena Spielberga na stosie. Zrobiony przez obu panów "Film o pszczołach" to zakamuflowana propaganda komunizmu, gdzie uzbrojeni w żądełka skrzydlaci robotnicy walczą o byt i świadomość. Nie obawiajcie się jednak Drodzy Rodzice! Wasze dzieci zamiast zaprzątać sobie głowę hollywoodzko-marskistowskimi rozważaniami, będą się po prostu dobrze bawić. 
 
Barry B. Benson (w polskiej wersji językowej Maciej Stuhr) zakończył właśnie edukację. W pszczelim świecie nie istnieje pojęcie lenistwa ? następnego dnia nasz bohater rozpocznie pracę w olbrzymiej fabryce miodu. Perspektywa spędzenia reszty życia na jednym stanowisku nie nastraja go optymistycznie. W scenie wyjętej wprost z "Absolwenta" Barry odpoczywa w basenie wypełnionym miodem, a jego konformistyczni rodzice żądają podjęcia życiowej decyzji. Aby tego dokonać, nasza pszczółka będzie musiała opuścić "kraj lat dziecięcych" i stawić czoła okrutnemu światu na zewnątrz. 
 
Początkowe sceny wpisują "Film o pszczołach" w kontekst kina antykorporacyjnego. Doskonale skonstruowana rzeczywistość owadów, gdzie pracownik całe życie poświęca pracy, przypomina bezduszne amerykańskie molochy ery kapitalizmu. To jednak nic w porównaniu z ludzkim światem, gdzie pszczoły wykorzystywane są w niewolniczy sposób dla produkcji miodu. Gdy natchniony Barry niczym Mojżesz postanawia nieść wolność pobratymcom, film nagle skręca w stronę kina prawniczego a la John Grisham. Dowcip słowny idzie tu o lepsze z wiarą w amerykański system sądowy, gdzie każdy ma możliwość dochodzić swych praw. 
 
Podczas gdy dzieci będą sycić oczy fenomenalną animacją, dorośli powinni zająć się intelektualną zabawą w rozszyfrowanie aluzji i symboli politycznych. Film oprócz krytyki konsumpcjonizmu (cudowne żarciki ze Stinga i Raya Liotty) oferuje rozwiązanie wszelkich problemów pod postacią sojuszu ludu robotniczego (pszczół) i przemysłowców (ludzi). Tak właśnie ludzie z Hollywood wyobrażają sobie raj na ziemi? 
 
Mimo że filmowi przydałby się nieco większy kop energetyczny w trzecim akcie, całość jest zabawna i relaksująca. Nie zdziwcie się, jeśli po seansie złapie Was ochota na kubek gorącego mleka z miodem. Ten przyda się z pewnością, gdy nad światem zapanuje zima?