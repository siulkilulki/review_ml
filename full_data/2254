<unique_name>
film/Z%C5%82a+kobieta-2011-520943
<film>
Zła kobieta
<film_link>
http://www.filmweb.pl/film/Z%C5%82a+kobieta-2011-520943
<film_rating>
6.0
<review_link>
http://www.filmweb.pl/reviews/Kobieta+mnie+%C5%9Bmieszy-11547
<reviewer_mark>
6
<review>
Jake Kasdan nie owija w bawełnę. Opowiada rasistowskie i seksistowskie dowcipy,  polityczną poprawność mając w głębokim poważaniu. Tak powstała komedia zabawna, momentami wulgarna, chwilami zaś okrutnie cyniczna. Mnie to w zupełności wystarcza. 
 
Tytułową złą kobietą jest Elizabeth Halsey, blondyna z tak płaską powierzchownością, że tylko operacja powiększenia piersi może jej pomóc. Ale do tego trzeba kasy. Elizabeth jest kobietą przedsiębiorczą i zaradną i parę tysiaków zarobi w ciągu jednego roku szkolnego, a to myjąc samochody, a to zbierając puszki, a to terroryzując dzieciaki, by wykuły na pamięć szkolny program. Ma niewyparzoną gębę, kilka nałogów i poważny problem ze znalezieniem odpowiedniego faceta. Jednak w "Złej kobiecie" złych postaci jest więcej: nauczycielka psychopatka, która ukrywa swoje agresywne ciągoty pod fałszywym uśmiechem i udawaną troską, oraz nauczyciel na zastępstwo, który jest skrajnym egoistą, facetem bez charakteru, za to z dużymi pokładami nieuświadomionego rasizmu. Tworzą oni kolorową menażerię będącą satyrą na współczesne społeczeństwo, dla którego liczą się pozory i kasa. 
 
"Zła kobieta" nie jest aż tak zabawnym filmem, jak poprzednie dzieło Kasdana ("Idź twardo: historia Deveya Coxa"), ale to wciąż kawał dobrej komediowej roboty. Pełno jest tu ciętych dialogów i prześmiewczych sekwencji bezbłędnie rozegranych przez doskonale dobraną obsadę. Dla fanów plotkarskich portali jest "scena łóżkowa" między Cameron Diaz i Justinem Timberlakem, która aż prosi się o pytanie, ile jest w niej fikcji, a ile prawdy o ich przebrzmiałym (?) już związku. Warto zwrócić uwagę na Lucy Punch jako szaloną Amy, Phyllis Smith jako niezdecydowaną Lynn i Thomasa Lennona jako pracownika kuratorium, którego wszystko podnieca. Moim osobistym faworytem jest jednak Eric Stonestreet, który przeszedł kompletną przemianę w stosunku do swego wizerunku z serialu "Współczesna rodzina". 
 
Kasdanowy humor nie każdemu przypadnie do gustu. Ja jednak radzę dać mu szansę. Dla mnie Kasdan to obecnie jeden z najlepszych komediowych reżyserów Ameryki.