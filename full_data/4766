<unique_name>
film/Carol-2015-655878
<film>
Carol
<film_link>
http://www.filmweb.pl/film/Carol-2015-655878
<film_rating>
6.6
<review_link>
http://www.filmweb.pl/reviews/Kpina+z+mi%C5%82o%C5%9Bci-18616
<reviewer_mark>
2
<review>
Kontrowersyjne tematy wymagają szczególnej ostrożności i starań, by poruszanego wątku nie spłaszczyć lub nie przekoloryzować. Niestety, "Carol" przydarzyły się obie te rzeczy naraz, co pokazało, że problematyka relacji homoseksualnych do łatwych nie należy i łatwo może powinąć się noga temu, kto nieumiejętnie się za nią zabierze. 
 
Dojrzała i zamężna Carol Aird (Cate Blanchett) zmęczona swym nieszczęśliwym i szarym życiem pewnego dnia spotyka młodą Therese Belivet (Rooney Mara) - sprzedawczynię w sklepie z zabawkami. Dość szybko ich znajomość przeistacza się w głębsze uczucie, jednak na przeszkodzie stoi otoczenie i środowisko, które podobnych zachowań nie toleruje sprawiając, że związek obu kobiet wystawiony jest na liczne przeszkody i cierpienie. 
 
     Rooney Mara,  Cate Blanchett    
Schemat schematem (w każdej historii o miłości powtarza się on w mniejszym bądź większym stopniu), ale bijąca z ekranu sztuczność i płytkość bohaterek powoduje, że "Carol" wypada wyjątkowo blado przy – poruszającej już podobny wątek – chociażby "Tajemnicy Brokeback Mountain". W tym ostatnim czuć było miłosne napięcie między Ennisem Del Mar (Heath Ledger) oraz Jackiem Twistem (Jake Gyllenhaal) i widać było walkę, jaką staczają sami ze sobą, a także – ile ich to kosztuje. W "Carol" brakuje choć krztyny chemii pomiędzy obiema paniami, a ich wzajemnego uczucia widz może się domyślać jedynie z bezustannie wymienianych maślanych spojrzeń i ukradkowych gestów mającymi rzekomo zdradzać chęć bycia ze sobą, palącą żądzę oraz niecierpliwość. 
 
To, co najbardziej mierzi w "Carol", to ckliwość i nadmierna egzaltacja bohaterek nie licująca w ogóle z aktualnie rozgrywającymi się wydarzeniami. Jednak największą bolączką całego filmu jest chyba płytkość i niekonsekwencja w działaniach głównych postaci. Trudno winić za to Rooney Marę czy Cate Blanchett, które aktorsko robiły co mogły, by wlać choć trochę życia i energii w Therese i Carol, próbując uwiarygodnić ich zachowanie. Obie naprawdę dobrze oddały emocje, jakie targały kobietami, jednak w ostatecznym rachunku ta pierwsza staje się wiecznie niezdecydowaną, roztrzepaną młódką chodzącą z miną zbitego psa; zaś druga sprawia wrażenie kobiety przechodzącej kryzys wieku średniego, buntującej się przeciw wszystkiemu i wszystkim, chcącej tylko zwrócić na siebie uwagę. Wypada to śmiesznie i groteskowo. 
 
Na domiar złego, brakuje w filmie momentów zapadających w pamięć czy trafiających do serca; całość aż wieje nudą i banałem ciągle wylewającym się z dialogów poszczególnych bohaterów. Jedyne, co można zapamiętać po dwugodzinnym seansie, to przesłanie, że świat jest pełen cierpienia, a prawdziwa miłość będzie mieć wiecznie rzucane kłody pod nogi przez tych, którym szczęście innych tak bardzo przeszkadza. 
 
     Cate Blanchett    
Film na siłę jest przeciągany, a kwestie wypowiadane przez aktorów przegadane i pozbawione większej głębi. Z całej historii tylko jedna scena była bardziej poruszająca, ale jako zasługę należy to przypisać wyłącznie kunsztowi samej Blanchett. To chwila, w której rozżalona Carol zwraca się łamiącym głosem do męża słowami: chcę dla ciebie szczęścia. Ja nie mogłam ci go dać. Zawiodłam cię i za to przepraszam. Ta jej przemowa jest w gruncie rzeczy najbardziej dramatycznym momentem filmu i zawiera najwięcej autentycznego bólu i cierpienia. Szkoda tylko, że pozostałe sceny z "Carol" nie były równie wiarygodne i udane. 
 
Nie można rzucić widzowi filmu w nadziei, że poruszenie drażliwego tematu obroni mierną i płytką całość. Co więcej, należy to wręcz uznać za „cios poniżej pasa”, bo to co miało chwycić za serce i poruszyć okazało się zwyczajną wydmuszką liczącą na łatwy sukces. "Carol" do udanych dzieł nie należy. Za to można wyciągnąć z niego cenny wniosek i ubrać go w słowa znanego powiedzenia: "mierz siły na zamiary".  
