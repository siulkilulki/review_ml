<unique_name>
film/Ani+s%C5%82owa+wi%C4%99cej-2013-661927
<film>
Ani słowa więcej
<film_link>
http://www.filmweb.pl/film/Ani+s%C5%82owa+wi%C4%99cej-2013-661927
<film_rating>
6.5
<review_link>
http://www.filmweb.pl/reviews/Uroki+przeci%C4%99tno%C5%9Bci-15031
<reviewer_mark>
7
<review>
Nicole Holofcener potrafi sprawić, by jej bohaterowie wydali się nam najsympatyczniejszą parą pięćdziesięciolatków na świecie. Zmęczeni życiowym teatrzykiem pozorów zrzucają maski i pokazują swoje prawdziwe oblicza. Niedoskonałe, a dzięki temu – strasznie bliskie. 
 
     Julia Louis-Dreyfus,  James Gandolfini   Fox Searchlight Pictures   

Eva  (kapitalna Julia Louis-Dreyfus) i Albert (James Gandolfini) dawno stracili złudzenia. Mają już swoje lata, dorastające dzieci i po jednym rozwodzie w matrymonialnym CV. Ona jest masażystką i na co dzień użera się z dziwnymi klientami: facetem o nieświeżym oddechu, czterdziestoletnią blondyną wyrzucającą z siebie potoki niepotrzebnych słów i niewychowanym trzydziestolatkiem. On pracuje w telewizyjnym archiwum – porządkuje i archiwizuje stare seriale (nowych nie jest w stanie oglądać), a ramówkę sprzed dwudziestu  lat potrafi wyrecytować z pamięci.  Nieco flejowaty grubas z poczuciem humoru i urocza pięćdziesięciolatka poznają się na sąsiedzkim przyjęciu i wkrótce – trochę dla żartu, a trochę z nudy – umawiają się na pierwszą randkę. Wieczór zmienia się w ciąg błyskotliwych flirciarskich żartów, a otyły przeciętniak nagle okazuje się całkiem seksownym facetem. Szkoda, że z przeszłością, która wkrótce wkroczy między dwoje bohaterów.   
 
Snując opowieść o parze pięćdziesięciolatków z amerykańskich przedmieść, Holofcener świetnie się bawi. Mimo że jej bohaterowie przeżywają emocjonalne wzloty i bolesne upadki, reżyserka nie daje się wciągnąć w tanią psychodramę i ani na moment nie porzuca komediowej konwencji. "Ani słowa więcej" uwodzi bezpretensjonalnością i emocjonalną temperaturą. Nawet wtedy, gdy scenariuszowe wolty zaburzają swobodny rytm tej opowieści, nie sposób oprzeć się słodko-gorzkiej historii i osobistemu urokowi dwojga głównych aktorów. 
 
Komedia Holofcener pulsuje energią Julii Louis-Dreyfus i Jamesa Gandolfiniego.  Niezapomniana Elaine z serialowego "Seinfelda" obdziela swą postać humorem i urokiem, a Gandolfini, dla którego rola Alberta była ostatnią w przedwcześnie skończonej karierze, zrywa z ekranowym emploi neurotycznego okrutnika. Zamiast groźnego Tony'ego Soprano na ekranie widzimy faceta o gorzkim poczuciu humoru, autoironicznego i pozbawionego złudzeń. A że Gandolfini potrafi być urokliwym miśkiem – filmowego Alberta nie da się nie polubić. 
 
     Julia Louis-Dreyfus,  James Gandolfini   Fox Searchlight Pictures   

Mimo że film Holofcener wpływa na polskie wody pod auspicjami wielkiego hollywoodzkiego studia, wpisuje się w estetykę małych niezależnych produkcji z Nowego Jorku i okolic. Proponuje też tę samą wizję świata. "Ani słowa więcej" jest jak "Juno" dla pięćdziesięciolatków – ciepłą opowieścią o ludzkiej niedoskonałości. To także pochwała przeciętności – z jej zdroworozsądkowym spojrzeniem na świat i dystansem wobec społecznych norm. Bo u Holofcener świat amerykańskich normalsów zderzony zostaje z uniwersum intelektualnych snobów i dorobkiewiczów. Nietrudno zgadnąć, który z dwóch światów zwycięży w filmowym konkursie popularności.