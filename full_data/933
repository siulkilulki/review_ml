<unique_name>
film/Whiplash-2014-698847
<film>
Whiplash
<film_link>
http://www.filmweb.pl/film/Whiplash-2014-698847
<film_rating>
8.1
<review_link>
http://www.filmweb.pl/reviews/Ten+morderczy+jazz-16904
<reviewer_mark>
8
<review>
"Whiplash" to jeden z tych filmów, o których można by rzec: mały i wielki jednocześnie. Zrobiony za kilka milionów dolarów, choć momentami bazujący na schematach, porywa, wręcz wprowadza w swoisty trans. I podobnie, jak głównemu bohaterowi, towarzyszą widzom: ból, łzy i pot. Czyżby walka o życie? Gorzej. Witajcie w świecie muzyki jazzowej… 
 
Obraz początkowo jako krótkometrażówka, z czasem przerodził się w pełną fabułę. Na premierę kinową w Polsce – 2 stycznia – musieliśmy czekać aż rok. Za oceanem produkcja ta narobiła sporego szumu i zauroczyła krytyków, więc cierpliwość się opłaciła. Odpowiedzialny za całość, tj. i scenariusz, i reżyserię, niejaki Damien Chazelle, nieznany szerzej, młody współtwórca m.in. skryptu do drugiej części średniej jakości "Ostatniego egzorcyzmu", tym razem wsiada do złotej windy prowadzącej do najwyższego piętra artystycznego sukcesu. 
 
     Miles Teller     

W "Whiplash" oglądamy historię utalentowanego chłopaka, marzącego o karierze perkusisty jazzowego. Andrew (Miles Teller), bo o nim mowa, to uczeń konserwatorium muzycznego na Manhattanie. Aby ambitne plany się spełniły, zapisuje się do szkolnej orkiestry. Wykazuje się przy tym odwagą godną poskramiaczy kobry, gdyż nauczycielem-dyrygentem jest sławny pan Fletcher (J.K. Simmons). A trzeba zaznaczyć, że jadowity wąż to przy nim maskotka do tulenia.  
 
Czytając powyższy opis, myśl może być następująca: dostajemy typowy film, skrojony jak hollywoodzkie sportowe dramaty, zapewne łzawy, z obowiązkowym happy endem. Otóż nic bardziej mylnego. Co prawda co jakiś czas prześwituje owa zużyta klisza, ale… i tu niespodzianka. Już wprowadzenie – początkowe minuty, gdzie w ciemności słychać odgłos pałeczki uderzanej o werbel – sugeruje coś nieprzeciętnego. Chazelle, który niegdyś przez kilka lat uczył się gry na perkusji, tak buduje opowieść, ubarwia i – jak złośliwi zarzucą – przerysowuje (zbyt ostro i nierealnie?), że przypomina ona rasowy pierwszorzędny psychologiczny thriller. Nie stosuje przy tym górnolotnych pochwał, liczą się hektolitry wylanego potu i trud ćwiczeń. Sam tytuł produkcji ma dwa znaczenia. Pierwszy dotyczy bezpośrednio jazzowego standardu granego na każdym koncercie, drugi natomiast to określenie nagłego uszkodzenia kręgosłupa szyjnego ("smagnięcie biczem"). 
 
     J.K. Simmons,  Miles Teller     

Widz w trakcie i po seansie właśnie takowego urazu doświadczy, może nie fizycznego, ale moralnego. Będzie odczuwał emocjonalny wstrząs, duchowy "paraliż", na szczęście połączony z zastrzykiem energetycznej muzyki. Bo jazz jest tutaj kwintesencją opowieści, jej źródłem i baterią. Obok Fletchera i Andy'ego istotnym bohaterem. Nawet jeśli na co dzień nie należycie do grupy słuchaczy tegoż gatunku i wolicie odpływać w rytm rocka, to gwarantuję, że dźwięki jazzowych kompozycji przyśnią się Wam i na długo pozostaną w pamięci. Tylko nie zdziwcie się, gdy – co mi się przydarzyło – obudzicie się spoceni i przerażeni, mając przed oczami wrzeszczącego, łysego jegomościa, który będzie powtarzał, jakimi nieudacznikami i frajerami jesteście. Po chwili facjata bezwzględnego Terence’a Fletchera zniknie, odetchniecie z ulgą, jednak w głowie ponownie zrodzą się pytania. Czy niemalże sadomasochistyczne dążenie do perfekcji za wszelką cenę ma sens? Czy w tym szaleństwie jest metoda? I czy warto cierpieć, by osiągnąć cel, urzeczywistnić marzenia? 
 
Napięcie sięga zenitu w niesamowicie nakręconym, chwytającym za gardło finale. Wtedy pojawiają się też odpowiedzi i nadciąga "katharsis". Dylematy dylematami, lecz jest w filmie coś, co zadowoli najbardziej wymagającego kinomana. Mianowicie siła aktorskiego, godnego Oscara duetu: Miles Teller (młodzieżowe "Projekt X" oraz "Niezgodna") i J.K. Simmons (seria o "Spider-Manie"; "Ladykillers, czyli  zabójczy kwintet"). Obydwaj są bardzo wiarygodni do ostatniej sceny. Teller jako Andy – niepoddający się, podążający obraną ścieżką młodzieniec kontra Simmons w roli mentora-sadysty. Wrażliwy chłopak wychowywany przez ojca (kojarzony z "Obcym – decydującym starciem" Paul Reiser) w zderzeniu z okrutnymi metodami musi dokonać wyboru między miłością do dziewczyny a obsesyjną ambicją. Relacja mistrz-uczeń fascynuje i przeraża, nie będąc do końca jednowymiarowa. Być może nie taki diabeł straszny, jak go malują i ubrany w marynarkę, szczupły, "uśmiechnięty" Fletcher ma w sobie jednak resztki pokładów człowieczeństwa.