<unique_name>
film/Excentrycy%2C+czyli+po+s%C5%82onecznej+stronie+ulicy-2015-739774
<film>
Excentrycy, czyli po słonecznej stronie ulicy
<film_link>
http://www.filmweb.pl/film/Excentrycy%2C+czyli+po+s%C5%82onecznej+stronie+ulicy-2015-739774
<film_rating>
6.1
<review_link>
http://www.filmweb.pl/reviews/Filmowy+bibelot-18219
<reviewer_mark>
5
<review>
W całym polskim kinie po roku 1945 nie było chyba twórcy bardziej "przedwojennego" niż Janusz Majewski. Od zgrzebnej rzeczywistości Polski Gomułki i trochę mniej zgrzebnej Gierka, uciekał konsekwentnie w świat belle époque i międzywojnia. Do starych opuszczonych willi, zagubionych pałaców, luksusowych hoteli. Z upodobaniem sięgał po dawną literaturę popularną, inscenizując ją z wielką pieczołowitością dla historycznego detalu, scenografii, kostiumu.  
 
     Wojciech Mazolewski,  Sonia Bohosiewicz,  Adam Ferency,  Piotr Romaniuk,  Natalia Rybicka   Marcin Makowski   

Jego najnowszy film, "Excentrycy", także zakłada historyczny kostium, przenosząc nas tym razem do Ciechocinka końca lat 50. W Polsce kończy się stalinizm, trwa gomułkowska odwilż. Do kraju z Wielkiej Brytanii wraca  Fabian (Maciej Stuhr) –dawny żołnierz i emigrant, który po wojnie został na Zachodzie. Zza żelaznej kurtyny przywozi nie tylko luksusowy samochód, ale i miłość do jazzu – w prowincjonalnym Ciechocinku próbuje rozkręcić jazz band.   
 
W PRL jazz był sprawą wysoce polityczną; w pierwszych latach po wojnie toczyły się spory, czy to muzyka czarnych uciskanych mas, czy zdegenerowanej burżuazyjnej cywilizacji. Dopiero po 56 roku władza od jazzu na dobre się odczepiła. W filmie nie widać już tego sporu, zresztą do prowincjonalnego Ciechocinka docierały pewnie tylko jego echa. Fabiana nie interesuje polityka, tylko muzyka, przyjaźń i romans z młodszą od siebie nauczycielką angielskiego o pięknym głosie, Modestą Nowak (Natalia Rybicka). Ale polityka i tak w końcu go dopadnie.  
 
Po obejrzeniu "Dyrygenta" Wajdy Ingmar Bergman napisał w swoim dzienniku, że dzięki temu filmowi zrozumiał, że nie ma muzyki – i w ogóle sztuki – bez przyjaźni i miłości. O tym samym w swoim filmie próbuje mówić Majewski: o sile muzyki, przyjaźni i piękna w obliczu dręczących nas sił historii. Sztuki nie traktuje tu przy tym z romantyczną emfazą, nie chodzi mu o uniesienia poetów przeklętych, ale o wspólnotę, jaka zawiązuje się między trzema przyjaciółmi, którzy wbrew wszystkiemu, nawet gdy nie mają już gdzie i dla kogo grać, zbierają się po pracy i organizują sobie jam session.  
 
     Maciej Stuhr   Marcin Makowski   

Muzyka wyraża w "Excentrykach" pragnienie wolności, bardziej radosnego i słonecznego życia, niż oferuje go Polska Gomułki z jej milicją, ubecją, przymusowymi kwaterunkami, herbatą w szklance i nieuprzejmymi kelnerami. Ale Majewski niuansuje też obraz epoki, nie maluje czarnym na czarnym, pokazuje różne odcienie pogodzenia się i współpracy z systemem.  
 
Cały świat wartości tego filmu nie może nie budzić naturalnej sympatii. A jednak film pozostawia niedosyt, zwłaszcza na tle wcześniejszej twórczości Majewskiego. Nie ma precyzyjnej konstrukcji dramaturgicznej, bezbłędnego tempa i rytmu znanego z "Zaklętych rewirów". Stylizacja, klimat epoki, kostiumy nie są tak preryjnie ograne jak były choćby w "Lokisie". Humor nie wywołuje takich salw śmiechu jak w "C.K. Dezerterach". Poza niezłą rolą Stuhra reszta aktorów wydaje się nieupilnowana, wypuszczona zbyt głęboko we własne manieryzmy. "Excentrykom" brakuje napięcia, nerwu, rytmu. Sprawiają wrażenie filmu nie tyle w historycznym kostiumie, co wyciągniętego z historii, anachronicznego, przestarzałego, na który współczesny widz spojrzeć może w najlepszym razie jak na przestarzały bibelot.