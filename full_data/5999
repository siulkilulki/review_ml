<unique_name>
film/Moja+lewa+stopa-1989-1264
<film>
Moja lewa stopa
<film_link>
http://www.filmweb.pl/film/Moja+lewa+stopa-1989-1264
<film_rating>
7.9
<review_link>
http://www.filmweb.pl/reviews/Wo%C5%82anie+o+poszanowanie+godno%C5%9Bci+osoby+niepe%C5%82nosprawnej-5115
<reviewer_mark>
9
<review>
Film "Moja lewa stopa" to najbardziej osobisty i jednocześnie jeden z najlepszych obrazów, jaki w życiu widziałem. Dzieło Jima Sheridana już z chwilą wejścia na ekrany kin w 1989 roku odniosło ogromny sukces kasowy i - przede wszystkim - artystyczny. Potwierdzeniem są dwie Statuetki Akademii Filmowej: za rolę męską dla Daniela Day-Lewisa, oraz za rolę kobiecą dla Brendy Fricker. Choć niewątpliwie jest to jeden z najlepszych dramatów w historii kina, dopiero niedawno zapoznałem się z tą pozycją. I muszę dziś przyznać, że jest mi trochę wstyd, bowiem to, co zobaczyłem przerosło moje oczekiwania i wyobrażenia. Nie mam najmniejszych wątpliwości, by stwierdzić, że film ten jest istnym arcydziełem! 
 
Już na początku recenzji pragnę zaznaczyć, że "Moja lewa stopa" jest obrazem biograficznym. Przedstawione wydarzenia są w pełni autentyczne. Filmowy główny bohater, Christy Brown, urodził się dnia 5 czerwca 1932 roku w wielodzietnej, ubogiej rodzinie. Cierpiał na ciężkie porażenie mózgowe, był niemal całkowicie sparaliżowany, mógł poruszać jedynie lewą stopą. Zasłynął jako malarz, pisarz i poeta. Swoimi dziełami zdobył sławę i uznanie na całym świecie. Zmarł 6 września 1981 roku (czyli niedługo przed premierą filmu), mając zaledwie 49 lat. 
 
Filmowe wydarzenia rozpoczynają się od włączenia muzyki przez chorego i słuchania dźwięków. Akcja przenosi się na uroczyste przyjęcie, podczas którego pewien niepełnosprawny artysta zaprezentuje swoją autobiograficzną książkę. Z uwagi na długość ceremonii, pisarz zostaje umieszczony w bibliotece wraz ze swoją opiekunką, która zapoznaje się z jego dziełem. I w tym momencie tak naprawdę rozpoczyna się filmowa akcja. Poprzez retrospekcje widz cofa się do pierwszych lat życia małego Christy'ego, chłopca cierpiącego na nieuleczalne porażenie mózgowe, na tyle sparaliżowanego, że może tylko poruszać swoją lewą stopą. Już od pierwszych minut na ekranie chory dogłębnie porusza odbiorcę obrazu. Mimo całej swojej ułomności stara się (jeszcze wtedy nie umiejąc mówić) funkcjonować. Jest to ogromny wysiłek, bowiem ludzie go nie rozumieją, większość uważa go za bezmyślną istotę. Ale po pewnym czasie dostrzegamy pewną zmianę. Chłopiec pisze stopą (za pomocą kredy) na podłodze słowo: "MOTHER" (matka). Dalszy rozwój wypadków rozpoczyna się już, gdy Christy jest młodzieńcem (kończy 17 lat). I tak naprawdę ten młodzieńczy okres bohatera jest najciekawszy. Brown, choć samodzielnie nie potrafi funkcjonować, stara się uczestniczyć w życiu rodziny. Co więcej - chory przeżywa zachowania typowe dla osób w jego wieku: zakochuje się w koleżance swojego brata i zostając odrzuconym, po raz pierwszy odkrywa wewnętrzny ból, związany z miłością. Następnie postanawia rehabilitować się. W wyniku leczenia poprawia się jego zdolność mówienia oraz odkrywa w sobie spory talent artystyczny: z czasem organizowane są wystawy jego dzieł malarskich. 
 
Ukazana w filmie historia już sama w sobie jest przesłaniem. "Moja lewa stopa" ukazuje życie niezwykłego człowieka, który nigdy się nie poddał. Mimo całej swojej ułomności realizował swoje plany, marzenia. Udowodnił, że osoba niepełnosprawna nie jest w niczym gorsza od zdrowego człowieka. Także równie ważna dla odbioru i zrozumienia sensu dzieła jest postawa rodziny Christy'ego. Jego rodzice i rodzeństwo starają się, by i on mógł uczestniczyć w życiu domowym. Jego nastoletni bracia zabierają go z sobą, gdy idą spotkać się z przyjaciółmi czy rozegrać mecz. Przede wszystkim matka stara się, aby jej niepełnosprawny syn mógł normalnie żyć. W chwili zrezygnowania młodego Browna to właśnie matka mówi mu: "Być może ty się poddałeś, ale nie ja!". Choć rodzina chłopca jest uboga, a ojciec ciężko pracuje, wszyscy starają się dla sparaliżowanego domownika jak najlepiej: dochodzi nawet do sytuacji, że rodzina zmusza się do drobnego posiłku, byleby Christy mógł otrzymać specjalny wózek inwalidzki. Także i tata, z pozoru surowy i twardy mężczyzna, w stosunku do niepełnosprawnego syna jest troskliwy i opiekuńczy. Chyba najbardziej wymowną sceną, obrazującą postawę ludzi zdrowych do chorego jest sekwencja w okolicznym barze. Otóż pan Brown, gdy dowiedział się (zaraz po porodzie) o ułomności swego dziecka, poszedł w zamyśleniu do knajpy. Tam spotykają go koledzy i jeden z nich przyjacielsko proponuje mu, by oddał malca do opieki społecznej. W tym momencie mężczyzna odpowiada: "Prędzej zdechnę, niż oddam którekolwiek z moich dzieci!". Tak więc wszyscy ukazani członkowie rodziny chorego pomagają mu żyć w społeczeństwie, normalnie funkcjonować. 
 
Omawiając ten film nie można nie zauważyć genialności kreacji aktorskiej Daniela Day-Lewisa. Będąc normalnym, zdrowym człowiekiem, potrafił wcielić się w postać osoby sparaliżowanej. Co więcej, aktor uczynił to w mistrzowski, niezwykle wiarygodny sposób. Oglądając "Moją lewą stopę" możemy odnieść wrażenie, że artysta naprawdę jest Christym Brownem. Day-Lewis całkowicie profesjonalnie odegrał rolę niepełnosprawnego młodzieńca, począwszy od ruchów, mimiki twarzy, kończąc aż na przystosowaniu głosu do sparaliżowanego ciała. Aktor cały czas wywołuje u nas wzruszenie, co jest wielkim wyczynem. Muszę wyznać, że główna kreacja tego obrazu, jest najlepszą kreacją aktorską jaką w życiu widziałem! Nawet genialny Marlon Brando w "Ojcu chrzestnym", czy Tom Hanks w "Filadelfii" nie dorównują Day-Lewisowi w roli chorego malarza, poety i pisarza. Oskar w pełni zasłużony! 
 
Dzieło zwraca uwagę również swoją autentycznością. Jak już wspomniałem, film ukazuje prawdziwą historię. Poza tym oczywistym czynnikiem, głównie dzięki grze aktorów i ogromnym zaangażowaniu w rolę Daniela Day-Lewisa, możemy dostrzec w obrazie ból i cierpienie, wręcz bijące z filmu. Filmowa biografia nie jest w najmniejszym stopniu koloryzowana, twórcy przekazują prawdziwy trud i poświęcenie, momentami rozpacz, czasem radość głównego bohatera. "Moja lewa stopa" jest takim zapisem życia wielkiego człowieka, nie pozbawionym wzlotów, ale i pełnego przykrych doświadczeń, bolesnych porażek. 
 
Jak już wspomniałem na początku recenzji, obraz ten jest najbardziej osobistą pozycją filmową, jaką w swoim życiu oglądałem. Można by zapytać, dlaczego właśnie ten smutny, przejmujący film jest mi najbliższy? Przecież, to tylko dzieło sztuki filmowej, na dodatek podejmujące temat dla większości ludzi niezbyt dobrze znany - temat niepełnosprawności. Otóż ja również jestem osobą niepełnosprawną (oczywiście nie w tak bardzo ciężkim stopniu jak Christy Brown), dlatego też pozycja ta niezwykle mnie poruszyła. Będąc osobą chorą, bezpośrednio dotkniętą cierpieniem, uczuciem odmienności i ograniczeń względem otoczenia odebrałem "Moją lewą stopę", jako dzieło szczególnie bliskie wszystkim chorym. Film ukazuje jak ciężko jest człowiekowi ułomnemu funkcjonować w zdrowym społeczeństwie, pokazuje w wiarygodny sposób, że życie niepełnosprawnego (fizycznie, czy psychicznie) jest pełne wyrzeczeń, trudu i starań, ale może też stać się piękne, radosne, jeśli człowiek nie podda się przeciwnościom i będzie dążył do realizacji swoich marzeń. 
 
Zaprezentowany obraz jest bardzo ważny, myślę, że dla wszystkich ludzi bez wyjątku. Uświadamia, iż osoba chora nie jest gorsza od zdrowej. Film uzmysławia, co tak naprawdę w życiu jest ważne, istotne. To nie bogactwo, czy zdrowie czyni człowieka szczęśliwym, lecz godne, zgodne z marzeniami i bez poddawania się życie czyni z osoby ludzkiej "prawdziwego człowieka". Bytowanie bez odnalezienia w tym wszystkim sensu staje się trudne, nie do zniesienia. Natomiast, gdy wytyczymy sobie cel i będziemy wytrwale do niego zmierzać staną się dla nas nieistotne wszystkie przeciwności, m.in. fizyczne ograniczenia. W jednym z ostatnich ujęć dzieła pojawiają się słowa Browna, odczytane z jego autobiografii: "Siedzę w wózku, a moja lewa stopa nadaje kolejnym chwilom nowy sens. Jestem spokojny i radosny, spokojny i szczęśliwy". Główny bohater dzieła nawet w ogromnym bólu znalazł radość, sens, nigdy nie poddał się przeciwnościom. Czy zdrowy człowiek potrafi czegoś takiego doświadczyć i - bez doświadczenia cierpienia - odnaleźć w życiu sens, cieszyć się, doceniać to, co ma? 
