<unique_name>
film/The+Suicide+Note-2016-753915
<film>
The Suicide Note
<film_link>
http://www.filmweb.pl/film/The+Suicide+Note-2016-753915
<film_rating>
3.0
<review_link>
http://www.filmweb.pl/reviews/Samob%C3%B3j-18749
<reviewer_mark>
3
<review>
Współlokatorka ambitnej studentki psychologii popełnia samobójstwo. Dziewczyna, która sama targnęła się niegdyś na swoje życie, nie chce wierzyć w suicidydalne zapędy koleżanki. Wszczyna śledztwo w sprawie jej śmierci i odkrywa przerażający sekret. 
 
Właściwie odkrywa Molly to, czego nie widzą otaczający ją ślepcy. Scenariusz "Suicide Note" – najnowszego filmu Jake'a Helgrena – okazuje się banalny do bólu. Tytuł powinien zobowiązać młodego twórcę (zarazem reżysera i autora skryptu) do zabawy konwencją "murder mystery", do mieszania wątków i tropów, wodzenia oglądającego za nos. Omamieni, jeśli w ogóle, zostajemy negatywnie: rozwiązanie fabuły nijak nie emocjonuje, przez co przyglądamy się ostatnim scenom dreszczowca bardziej ze znużeniem niż z wypiekami na twarzy. Co gorsza, około trzydziestej minuty seansu niemal każdy widz zdoła przewidzieć, jaka "niebywała" tajemnica kryje się za śmiercią biednej bohaterki epizodycznej. 
 
Kirby Bliss Blanton, znana z shockerów "The Green Inferno" oraz "Blizna 3D", ciężar roli głównej nosi z gracją godną topmodelki. Jako Molly White aktorka przechadza się po planie zdjęciowym, jakby na głowie kazano jej trzymać książkę. Wygląda głupio, bo i pracuje z durnym materiałem. Profesjonalizmu posiada wystarczająco, by nie manifestować tej konsternacji w każdej scenie. Towarzyszący Blanton koledzy po fachu także sprawiają wrażenie aktorów-modeli: ich ładne buźki kamuflować mają ubytki w predyspozycjach zawodowych. 
 
"Suicide Note" jest produkcją Lifetime'u – stacji, która przeciętnemu odbiorcy kojarzy się z prozaicznością i automatyzmem. Nie oznacza to jednak, że Helgren zwolniony został z nakręcenia thrillera zajmującego, a nawet jakkolwiek wartościowego. Na niespełna 85-minutowy film składa się maksymalnie dziesięć minut nieprowokujących do ziewania. Biorąc pod uwagę, jak obiecującą karierę wróżył reżyserowi jego pierwszy autorski projekt – horror "Varsity Blood" – rozczarowanie jest nadto głębokie. 
