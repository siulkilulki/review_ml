<unique_name>
Samotnosc.W.Sieci
<film>
S@motność w sieci
<film_link>
http://www.filmweb.pl/Samotnosc.W.Sieci
<film_rating>
4.6
<review_link>
http://www.filmweb.pl/reviews/Nuda+mi%C4%99dzysieciowa-3968
<reviewer_mark>
2
<review>
Spotkajmy się byle gdzie, stańmy naprzeciwko siebie, popatrzmy sobie prosto w oczy i powiedzmy sobie szczerze, że... We współczesnym kinie polskim ciężko się opowiada o miłości. Najlepiej owo najpiękniejsze z uczuć wypada, gdy mowa jest o miłości innej niż z podtekstem seksualnym, lub gdy stanowi jeden z wątków (vide "Pręgi"). Na historie opowiadające głównie o tejże wzniosłej wspaniałości, zwłaszcza te komercyjne, padła jakaś klątwa. Na "S@motność w sieci" Witolda Adamka na podstawie powieści Janusza L. Wiśniewskiego też. 
 
Jak to w opowieściach o miłości bywa, jest Ona (Magdalena Cielecka) i On (Andrzej Chyra). Ona przeżywa bezgraniczną nudę w małżeństwie z mężem i całym świecie blichtru i udawania kogoś innego. On jest samotny poza granicami kraju, rozpamiętuje nieszczęśliwy związek z niesłyszącą Natalią (Agnieszka Grochowska). Poznają się poprzez Internet - w ten sposób, przy pomocy bezdusznej sieci, zakochują się w sobie i pragną się ze sobą spotkać... 
 
Bohaterowie są zakochani, bo wiemy o tym z medialnego szumu wokół filmu, głośnych reklam i zapowiedzi, streszczeń przeczytanych w gazetach czy w necie. W filmie prawie że tego nie widać poza dwoma momentami, w dodatku tylko dzięki świetnej grze aktorskiej Chyry. Ona i On wysyłają do siebie maile, gawędzą przy pomocy czata i w długich ujęciach rozmyślają Bóg wie o czym. W ich fascynację uwierzyć się po prostu nie da. 
 
Wątkowi głównemu towarzyszą epizody, które mimo swojej nudy i niewnoszenia absolutnie niczego do akcji, wydają się odrobinę ciekawsze. Podróż Jego do Ameryki po huraganie Katrina jest najlepszym i najciekawszym elementem filmu. No właśnie - w zasadzie nudnym, a najciekawszym. Kiedy cały film jest nudny i ciągnie się jak flaki z olejem, najciekawsze są wątki najmniej nudne. 
 
Pod względem aktorskim "S@motności w sieci" nie ma zbyt wiele do zarzucenia. Chyra gra przyzwoicie, Cielecka nawet nawet, zaś epizody Grochowskiej i Kukiza są naprawdę warte zapamiętania. Cóż jednak poradzą aktorzy, gdy reżyser i współscenarzysta w jednym oraz drugi scenarzysta są kompletnymi tłumokami, nieznającymi się na odpowiednim prowadzeniu akcji i fabuły, przekonani że nagromadzenie długich nic niemówiących ujęć stanowi o klasie filmu, że nadmiar niedopowiedzeń nie jest zwyczajną nudą? Przez dwóch wspaniałych artystów, jakimi są Adamek i Wiśniewski, z ciekawego materiału powstał film nudny, niedorzeczny, przewidywalny i najnormalniej w świecie niepotrzebny.