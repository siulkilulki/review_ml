<unique_name>
film/Jack+i+Jill-2011-353309
<film>
Jack i Jill
<film_link>
http://www.filmweb.pl/film/Jack+i+Jill-2011-353309
<film_rating>
5.3
<review_link>
http://www.filmweb.pl/reviews/Ach+te+baby-12406
<reviewer_mark>
3
<review>
Pomysł na przebranie chłopa za babę przed kamerą jest prawie tak wiekowy jak wynalazek braci Lumière. Biorąc pod uwagę, że  na początku istnienia kino było uważane za głupawą rozrywkę dla mas, "Jacka i Jill" możecie potraktować jako symboliczny powrót do źródeł. 
 
Komedia Dennisa Dugana jest nie tylko hołdem złożonym X Muzie. To także najtrudniejsze wyzwanie aktorskie w karierze Adama Sandlera. Popularny komik grał już takie ambitne role, jak syn diabła, strażak-playboy, który udaje, że jest gejem, a także agresywny golfista. W kobietę nie wcielał się jednak nigdy. Gdybym należał do Stowarzyszenia Zaciekłych Wrogów Starych Panien, w tej chwili żądałbym dla Sandlera Oscara. Jego Jill – niezamężna, nieapetyczna i niemądra siostra głównego bohatera – jest koszmarna. Gwiazdor wkłada całą energię w wydawanie dezintegrujących bębenki słuchowe odgłosów oraz robienie upiornych min. Aktorskie Tour De Force pełną gębą. 
 
A teraz na serio. Oglądając "Jack i Jill", cały czas miałem  w głowie inny film z udziałem Sandlera – nakręcone w 2009 roku "Funny People". Komik wcielał się tam właściwie w samego siebie – hollywoodzkiego celebrytę, któremu popularność i fortunę przyniosły durne komedie o facecie-syrenie albo gościu, który zamienił się w niemowlaka. Bezkompromisowość, z jaką Sandler rozliczył się tam z dotychczasową karierą, zwiastowała przełom. Przez moment wydawało się, że aktor pofrunie wreszcie w wyższe rejony dowcipu. Teraz żywi mogą jednak porzucić nadzieję. "Jack i Jill" to powrót na stare śmieci, gdzie postaci na przemian puszczają bąki i przewracają się  z hukiem. Cytując inną, klasyczną komedię transgenderową: nikt nie jest doskonały. 
 
Powyższa sentencja odnosi się z pewnością również do Ala Pacino, który w dziele Dennisa Dugana gra samego siebie. Mistrz musi mieć albo dystans i poczucie humoru, albo niebotyczne długi. W przeciwnym wypadku dwa razy zastanowiłby się chyba, czy ganianie za przebranym w paskudną kiecę Sandlerem pasuje do ojca chrzestnego Hollywoodu. Niezwykle wymowna w tym kontekście wydaje się scena, gdy Jill niszczy przypadkowo statuetkę Oscara, którą aktor dostał w 1993 roku za "Zapach kobiety". Gwoli sprawiedliwości trzeba jednak przyznać, że Pacino i tak jest najlepszy w całym filmie. Może to jemu trzeba było założyć perukę i rajstopki?