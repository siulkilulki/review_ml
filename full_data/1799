<unique_name>
film/Zwierzogr%C3%B3d-2016-703836
<film>
Zwierzogród
<film_link>
http://www.filmweb.pl/film/Zwierzogr%C3%B3d-2016-703836
<film_rating>
8.0
<review_link>
http://www.filmweb.pl/reviews/Szczwany+lis+i+g%C5%82upi+kr%C3%B3lik-18502
<reviewer_mark>
9
<review>
"Każdy może być tym, kim chce" – to motto przyświecające mieszkańcom Zwierzogrodu. Miejsca, w którym po raz pierwszy podjęto próbę stworzenia społeczności, gdzie wszystkie zwierzęta próbują zatrzeć swe pierwotne instynkty, by "ucywilizować się" i odciąć od "ciemnych wieków", kiedy to lew polował na gazelę, a mysz musiała uciekać przed kotem do nory. 
 Oryginalna nazwa filmu – "Zootopia" – zdecydowanie lepiej jednak oddaje charakter i problem w nim poruszany. Przy bliższej analizie bowiem okazuje się, że zatarcie wszelkich granic między gatunkami jest niezwykle trudne, jeśli nie niemożliwe. Zabawnie w tej sytuacji brzmią słowa jednego bohatera, który odwiedzając cukiernię ze swym dzieckiem przebranym za słonia, mówi: "zawsze o tym marzył, by kiedyś zostać słoniem", co tylko uwypukla problem niemożności przekroczenia pewnych ograniczeń narzuconych przez naturę. 
       Disney  
 Niejako wbrew utartym stereotypom (których nie pozbawieni są nawet mieszkańcy Zwierzogrodu) Judy Hopps postanawia zostać pierwszym królikiem zasilającym szeregi policji. Szybko przekonuje się jednak, że stoi przed trudnym zadaniem, gdyż nikt nie wierzy w jej możliwości. W podobnej sytuacji znajduje się Nick Wilde, który jako lis nie cieszy się zbyt wielkim zaufaniem społeczeństwa upatrującego w nim tylko oszusta i krętacza. Przypadek sprawi, że Judy i Nick połączą swoje siły, by rozwiązać pewną zagadkę i podjąć próbę powstrzymania zagrożenia, jakie wisi nad Zwierzogrodem. Trudność przyniesie im nie tylko zadanie samo w sobie, ale i próba odnalezienia porozumienia międzygatunkowego.  
"Zwierzogród" to urzekająca barwnością i szczegółowością animacja. Miasto, w którym toczy się akcja, aż roi się od różnego rodzaju obiektów dostosowanych do zwierząt w zależności od gatunku, do jakiego należą. Można więc zauważyć, jak na jezdni porusza się wąski i wysoki pojazd przystosowany do żyrafy wyprzedzany przez ledwo dostrzegalny samochodzik prowadzony przez chomika. W innym miejscu podobny kontrast widać przy przejściu z dzielnicy zamieszkiwanej przez słonie do dzielnicy, w której swe rezydencje, przypominające domki dla lalek, mają myszy. Bardzo ładnie wygląda sama metropolia ze swoimi budowlami czy otoczeniem w ogóle. 
       Disney  
 Zdecydowanie najlepiej wypadają gesty i mimika poszczególnych postaci, dzięki czemu każda z nich posiada niepowtarzalną osobowość. Przy tym cechy, jakimi odznaczają się bohaterowie, w pewnym stopniu nawiązują do ich utartego w świadomości społecznej wizerunku. Mamy zatem niezwykle żywiołowego i uroczego królika, jakim jest Judy Hopps; sprytnego i bystrego lisa Nicka Wilde czy zakręconą owieczkę Obłoczek stale poprawiającą spadające na nos okulary. 
 Chociaż z pozoru fabuła jest lekka i nasycona humorem, to porusza również ważne i aktualne zagadnienia potraktowane jednak z przymrużeniem oka. "Zwierzogród" z pewnością pozyska sobie serca młodszych widzów, ale i starsi będą się dobrze bawić. Pierwszych urzeknie żywiołowy i barwny świat oraz wesołe i sympatyczne postaci; do tych drugich twórcy puścili oczko, zamieszczając liczne dialogi i sceny niepozbawione dwuznacznych podtekstów wywołujących uśmiech na twarzy. 
