<unique_name>
Halloween
<film>
Halloween
<film_link>
http://www.filmweb.pl/Halloween
<film_rating>
6.1
<review_link>
http://www.filmweb.pl/reviews/Nowe+spojrzenie+na+legend%C4%99+kina+grozy-5239
<reviewer_mark>
5
<review>
"Halloween" Johna Carpentera to klasyka gatunku i w opinii wielu ekspertów slasher doskonały. Zrealizowany został za niewielkie pieniądze a zarobił miliony początkując tym samym kultową po dziś dzień serię. Powstało bowiem wiele jej kontynuacji, jednych mniej, drugich bardziej udanych, które mimo wszystko zawsze budziły ogromne zainteresowanie. Nie inaczej mogło być również i tym razem. Jeszcze przed premierą ów film budził wiele kontrowersji. Niektórzy skreślali go wręcz na miejscu uważając, że nic nie jest w stanie pobić doskonałego oryginału. Zastanawiano się także nad sensem robienia remake'u filmu w oczach krytyków niemal idealnego. Wiadomo jednak było, że bardzo ciężkie zadanie czeka twórców nowej wersji "Halloween". Realizacji filmu podjął się znany muzyk rockowy, Rob Zombie, który w swoim dorobku do tej pory miał zaledwie "Dom 1000 trupów" i "Bękarty diabła", filmy dość kontrowersyjne. Jak zatem Rob Zombie wyszedł ze starcia z filmem Carpentera? Zapraszam do przeczytania recenzji... 
 
Historia Michaela Myersa jest zapewne znana wszystkim miłośnikom kina grozy, choć Rob Zombie przedstawia ją w trochę innym świetle. Otóż Michael nienawidzi całej swojej rodziny, za wyjątkiem swojej małej siostrzyczki, z którą spędza dużo czasu. Wkrótce chłopiec w święto Halloween sięga po nóż kuchenny i w bestialski sposób zabija swoich krewnych (ojczyma, siostrę i jej chłopaka). Niebawem trafia do zakładu psychiatrycznego pod opiekę doktora Loomisa. Mężczyzna nie może jednak nawiązać z nim kontaktu. Michael sprawia wrażenie miłego chłopca, jednak za jego oczami kryje się zło, które po raz kolejny daje o sobie znać, gdy niebawem chłopiec zabija pielęgniarkę. Następnie akcja filmu przenosi się o siedemnaście lat do przodu. Dorosły już, potężnie zbudowany i silny Michael Myers, brutalnie zabija ochroniarzy i wymyka się ze szpitala siejąc tym samym dookoła terror. Jego celem jest odnalezienie swojej siostry, Laurie. Każdemu, kto będzie chciał się mu przeciwstawić, grozi śmiertelne niebezpieczeństwo... 
 
Rob Zombie już wcześniej zapowiadał, że jego film będzie bardziej prequelem niż remake'iem. Zresztą nie ma się mu co dziwić takiej decyzji, bo musiał przecież jak najwięcej zmienić w nowym "Halloween", aby nie powtarzać tego co widzieliśmy już w obrazie Carpentera. Mamy kilka drobnych zmian, które w sumie są istotne. Otóż Michael w filmie z 1978 roku już na początku filmu zasztyletował swoją siostrę. Zombie ukazuje nam jak do tego wszystkiego doszło, dlaczego Myers dopuścił się tych zbrodni. W oryginale wywnioskować można było samemu, że był nieobliczalny już od urodzenia. Remake natomiast ukazuje nam, że odpowiedzialne za to co zrobił jest jego otoczenie. Problemy w szkole, patologiczna rodzina, na czele której stał ojczym alkoholik, matka striptizerka, również siostra nie była dla niego żadnym oparciem. Wszystkie te czynniki wywołały u Michaela agresję. Najpierw znęcał się nad bezbronnymi zwierzętami, a potem dopuścił się zabójstwa jednego ze znienawidzonych rówieśników. Krwawe żniwo dokończył mordując członków swojej rodziny. W zasadzie to tego wszystkiego mogliśmy się domyślić po obejrzeniu pierwowzoru, choć Carpenter nam tego nie przedstawił, pozwalając tym samym na ukształtowanie własnych wyobrażeń. Kolejną sprawą jest to, jak został ukazany nam tutaj Michael Myers przez twórców. Rob Zombie pokazał go zupełnie inaczej niż Carpenter, dodając mu tak ludzką cechę, jaką jest mowa. Trudno mi powiedzieć czy to wada czy może zaleta filmu. Pewne jest jednak, że to wpływa ujemnie na jego tajemniczość. Z drugiej jednak strony, gdyby Michael był niemową tak jak w oryginale to Zombie nie miałby pretekstu, aby pokazać w swoim filmie wielu scen z udziałem młodego Myersa, które udało mu się tu zamieścić. Jeżeli chodzi o przedstawienie losów młodego Michaela, to jest ono wykonane bardzo solidnie. Uważnie obserwujemy jego poczynania i to co wokół niego się dzieje. Druga połowa filmu to w sumie powtórka z oryginału i slasher w pełnym tego słowa znaczeniu. Moim zdaniem akcja toczy się potem już trochę za szybko. Ucieczka Michaela, jego działania na wolności przedstawione są dość błyskawicznie, przez co można mieć wrażenie, że film strasznie krótko trwa. 
 
 
Następną sprawą jest nagromadzenie ilości scen gore. Jest to na pewno jedna z najbrutalniejszych i najkrwawszych części całego cyklu, bo reżyser, choć nie miał zamiaru tworzyć krwawego spektaklu, to nie szczędzi nam tutaj widoku krwi. Wyraźnie postawił na ilość trupów, których jest naprawdę bardzo dużo. W trakcie całego seansu naliczyłem około dwadzieścia ofiar, podczas gdy w oryginale Johna Carpentera było ich zaledwie sześć (licząc psa). Nie to było jednak siłą pierwowzoru, a jego powalający klimat, atmosfera, jaka w nim panowała. No właśnie, w remake'u klimat jest zdecydowanie daleki od tego z 1978 roku. Podczas gdy Carpenter stworzył w swoim filmie uczucie namacalnej paranoi, Zombie w ogóle nie wykreował w swoim obrazie jakiegokolwiek klimatu. Trzeba również przyznać, że momentami film jest do bólu schematyczny, bo Zombie ulega slasherowym regułom. Wiadomo przecież, że esencją całej serii jest nie kto inny niż Michael Myers i popełniane przez niego zbrodnie. Jest on na pewno dużym plusem filmu. Jeszcze bardziej rosły i silniejszy niż poprzednio, eliminuje swoje ofiary bardzo szybko. Jest bardziej bezpośredni niż w oryginale, co jednak czyni go mniej enigmatycznym i bardziej przewidywalnym (o czym już wcześniej wspomniałem). U Carpentera był on o wiele bardziej obłędny, ukrywał się i wyczekiwał na odpowiedni moment, aby zaatakować ofiarę, co jeszcze bardziej podnosiło napięcie filmu, potęgowane w dodatku przez rewelacyjną muzykę.  
 
Rob Zombie udowodnił już niejednokrotnie, że ma dość nietypowy gust muzyczny, gdyż oprócz motywu głównego z oryginału, dane nam będzie podczas jednej ze scen usłyszeć klasyczny utwór zespołu Nazareth zatytułowany "Love Hurts". Reżyser dość trafnie wybiera melodie do poszczególnych scen. Początek z kolei otwiera nam "God of Thunder" zespołu KISS. Mieli oni ponoć duży wpływ na karierę muzyczną Zombiego i wizerunek jego zespołu, White Zombie. Ogólnie można tu usłyszeć zupełnie nowe i nieznane do tej pory motywy. Jednym słowem - muzyka prezentuje się bardzo dobrze (jak zresztą w całej serii). Natomiast spore nagromadzenie scen seksu i przekleństw w filmie jest tak irytujace, że ma się ochotę wyłączyć dźwięk. Rob Zombie przesadził zwłaszcza z tym drugim, bo po dłuższym czasie staje się to po prostu nużące. Zupełnie nie pasuje to do obrazu całej serii. Mimo wszystko można było się tego spodziewać po produkcji Zombiego i jak się okazało tym razem również nie "zawiódł". Przecież wystarczy sięgnąć po wspomniany już wcześniej przeze mnie "Dom 1000 trupów" czy też "Bękartów diabła". 
 
Muszę się jeszcze odnieść do aktorstwa. Stoi na dość zadowalającym poziomie. Malcolm McDowell w roli doktora Loomisa spisał się dobrze i godnie zastąpił Donalda Pleasence'a. Danielle Harris znana wszystkim z czwartej i piątej odsłony cyklu jako Jamie, w roli Annie Brackett również spisała się bez zarzutu. Wyróżnić należy także Daega Faerch'a, który zagrał młodego Michaela Myersa, natomiast Tyler Mane dzięki swoim warunkom fizycznym jeszcze bardziej przeraża jako dorosły już Myers. Także Sheri Moon, żona reżysera, pokazała próbkę swoich możliwości aktorskich, które w przyszłości mają szansę jeszcze bardziej zaowocować. Niestety jednak muszę się przyczepić do Scout Taylor-Compton, która wcieliła się w rolę Laurie Strode. Nie wiem, co w niej widział Rob Zombie, bo moim zdaniem ona nie nadawała się do tej roli zupełnie. Zagrała bardzo kiepsko i niestety nie umywa się do Jamie Lee Curtis. 
 
Mimo pochwał dotyczących pierwszej połowy filmu za jej wykonanie, można stwierdzić że Zombie mógł pokusić się o coś bardziej wyszukanego. W remake'u przyczyną zbrodni Michaela była patologia otaczająca go dookoła. W oryginale pochodził on raczej z porządnej rodziny a to, co zrobił było raczej wynikiem jego zaburzeń psychicznych. Patologia była najbanalniejszą przyczyną późniejszych zachowań Myersa, na którą mógł zdecydować się Rob Zombie. Przede wszystkim powinien zmusić się do głębszych refleksji, bo to jak ukazał nam Carpenter młodego Michaela, było jedną z wielu przyczyn tajemniczości filmu. Ja przynajmniej zdecydowanie bardziej opowiadam się za tym z pierwowzoru. 
 
Remake Roba Zombiego jest filmem dość specyficznym i na pewno nie każdemu przypadnie do gustu. Całość raczej mnie nie zawiodła, choć pozostał pewien niedosyt. Po dłuższym namyśle, kolejnym seansie, dochodzi się do wniosku, że to kolejny film, który wnosi niewiele do gatunku i właściwie to zasługuje na miano następnego, zbędnego remake'u, który nie musiał w ogóle powstawać. Jednak na fali wychodzących coraz częściej remake'ów nowy "Halloween" prezentuje się całkiem okazale. Film Roba Zombiego w starciu z oryginałem wychodzi na pewno przegrany, jednak bez większych obrażeń. Zatwardziali fani oryginału pewnie w większości będą zdegustowani. Mimo że zaliczam się do takowych fanów oryginału, polecam im obejrzenie remake'u, bo jest to raczej jedna z ciekawszych pozycji w świecie kina grozy ostatnich lat, która z odwagą podchodzi do wykorzystanego już tematu.  
