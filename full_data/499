<unique_name>
Infiltracja
<film>
Infiltracja
<film_link>
http://www.filmweb.pl/Infiltracja
<film_rating>
8.0
<review_link>
http://www.filmweb.pl/reviews/C%C3%B3%C5%BCe%C5%9B+kinomanom+zrobi%C5%82%2C+Scorsese-4877
<reviewer_mark>
6
<review>
Dawno, dawno temu żyła sobie dziewczynka, która pisała recenzje filmowe. Któregoś dnia, gdy pisała recenzję "Aviatora", napisała, że w przeciwieństwie do wielu nie uważa ostatnich filmów  Scorsese za słabe, a wręcz za bardzo dobre, jeśli nie rewelacyjne. Ta sama dziewoja w jakiś czas później wyruszyła do kina na "Infiltrację" tegoż samego reżysera, zaciekawiona wysokimi notami u widzów i krytyków za Atlantykiem remake'u azjatyckich "Infernal Affairs", i... zawiodła się. Zawiodła się tak bardzo, że choć oceniła ten film względnie wysoko (siląc się na rzekomy obiektywizm), musiała potem mocno nagimnastykować umysł, ażeby stwierdzić, czym właściwie "Infiltracja" zasłużyła na taką notę z jej strony. W końcu doszła do pewnych wniosków, ale nawet one jej nie zadowoliły. 
 
Boston. Policjant Billy Costigan (Leonardo DiCaprio) inwigiluje bostońską mafię, zaś człowiek mafii Colin Sullivan (Matt Damon) zostaje wtyką w policji. Z czasem i stróżowie prawa, i mafiosa Frank Costello (Jack Nicholson), orientują się, że w ich szeregach są ludzie nie będący tymi, za których się podają. Costello zleca Sullivanowi wykrycie policyjnej wtyki, zaś przełożeni Costigana - Queenan (Martin Sheen) i Dignam (Mark Wahlberg) - zlecają swemu agentowi znalezienie funkcjonariusza działającego na polecenie mafii. 
 
Fabuła jest obiecująca, niestety na obietnicach się kończy. Scorsese, co prawda całkiem umiejętnie tworzy klimat (swoją drogą, co się takiego stało, że w stosunku do reżysera "Chłopców z ferajny" używam określenia "całkiem umiejętnie"!), niestety, gorzej sobie radzi z prowadzeniem aktorów. Leonardo DiCaprio gra głównie obojętną miną, tak jak Orlando Bloom w "Królestwie niebieskim" - różnica polega jedynie na tym, że taki poziom aktorstwa to szczyt umiejętności Blooma, zaś w przypadku DiCaprio jest to depresja. Damon z kolei nie gra źle, ale znacznie gorzej niż chociażby w "Buntowniku z wyboru" czy "Nieustraszonych braciach Grimm". Największą pomyłką "Infiltracji" jest jednak Jack Nicholson - gdy tylko facet pojawiał się na ekranie, zamiast groźnego przestępcy widziałam kolesia, który uwielbia udawać kretyna w "Dwóch gniewnych ludziach" i używać viagry w "Lepiej późno niż później". Ani przez moment nie potrafiłam przestać myśleć o nim jak o aktorze grającym jakąś postać, a nie jak o postaci. W dodatku niektóre "groźne" sceny, jak krótka wymiana zdań z księżmi, zamiast wzbudzić we mnie respekt i szacunek dla Costella, sprawiały, iż czułam lekkie zażenowanie i niedowierzanie. Za pomyłkę uważam nominację do Złotego Globu i MTV Movie Award przyznane temu aktorowi. Przez słabość (a w przypadku  Damona przeciętność) głównych aktorów nie sposób przejmować się fabułą, a przynajmniej głównym wątkiem. Pewne jest jedno: jeżeli Scorsese nie potrafił odpowiednio poprowadzić wyżej wymienionych aktorów, z pewnością nie zasłużył w tym roku na Oscara za reżyserię. 
 
"Infiltracja" jednak nie jest słabym filmem, a nawet momentami wzbija się wysoko ponad przeciętność dzięki trzem osobom: Verze Farmidze, Martinowi Sheenowi i genialnemu Markowi Wahlbergowi. To między innymi dzięki nim nie uważam czasu przeznaczonego na seans "Infiltracja" za stracony. Farmiga gra, co prawda małą rólkę, jednak jej Madeline zapada w pamięć o wiele bardziej niż rywalizujący o nią Costigan i Sullivan. Szkoda, że w obu przypadkach chemia między kochankami jest jednostronna. Sheen z kolei nie wznosi się na wyżyny swoich umiejętności, ale nadal gra na odpowiednio wysokim poziomie. Grany przez niego Queenan zyskuje sympatię widza, zaś scena jego śmierci jest najbardziej przejmująca w filmie. I w końcu - last, but not least - Wahlberg. Choćby "Infiltracja" podobała wam się jeszcze mniej niż mnie, powinniście przyznać, że to  Wahlberg wypadł najlepiej i najwiarygodniej z całej obsady. Jego gra jest po prostu genialna, po jego postaci widać, że przeżywa prawdziwe emocje, a w dodatku czyni to niezwykle mocno i gwałtownie. Choć od obejrzenia przeze mnie "Infiltracji" minęło już osiem miesięcy, do tej pory nie potrafię zapomnieć wyrazu twarzy Dignama w ostatniej scenie.  Wahlberg to najlepszy element całego filmu i jako jedyny z ludzi nad nim pracujących zasłużył na Oscara. Niestety, skończyło się tylko na nominacji. Pocieszające jest to, że jako jedyny z całego towarzystwa otrzymał aktorską nominację do tejże nagrody. 
 
"Infiltracja" to niestety film przereklamowany, niezasługujący na otrzymane przez siebie Oscary i (wysokie) miejsce na Top250 IMDB, sprawiający wrażenie, jakby  Scorsese potraktował ją jedynie jako rzemieślniczą robotę. Nie najlepiej sprawili się główni aktorzy, jednak wszystkie błędy przynajmniej częściowo rekompensuje trio Wahlberg - Sheen - Farmiga. 
