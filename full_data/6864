<unique_name>
film/Piraci-2012-555487
<film>
Piraci!
<film_link>
http://www.filmweb.pl/film/Piraci-2012-555487
<film_rating>
6.3
<review_link>
http://www.filmweb.pl/reviews/A+mo%C5%BCe+na+morze-12679
<reviewer_mark>
8
<review>
Jeśli ktoś z Was zastanawiał się, gdzie się podziała wielka tradycja filmowej parodii "Piraci" przynoszą długo oczekiwaną odpowiedź: pieczę nad nią trzymają starzy dobrzy Brytyjczycy. Najnowsza produkcja studia Aardman, które podarowało światu m.in. Wallace'a i Gromita, nie jest kamieniem milowym w dziedzinie filmu animowanego, ale to jak dotąd najzabawniejsza komedia roku. Prawdę mówiąc, jest tak zabawna, że na seans powinniście zabrać długopis i kartkę papieru. Gwarantuję, że będziecie żałować każdej linijki tekstu i każdego skeczu, który uleci z Waszych głów po projekcji. 
 
Wypełniony atrakcjami maraton uśmiechu rozpoczyna się tam, gdzie filmowcy zabierali nas już nie raz i gdzie kilkukrotnie już zasypialiśmy – w komnacie pulchnej królowej Wiktorii. Owładnięta obsesją wysłania wszystkich piratów na łono Abrahama władczyni wytacza bezpardonową wojnę postrachom wód. Wyrzeźbiona w królewskich meblach dewiza "nienawidzę piratów" nie przestraszy jednak bohaterów filmu – bandy nieudaczników pod wodzą rudobrodego Pirackiego Kapitana (niezbyt konfundujące to imię, zwłaszcza jeśli weźmie się pod uwagę Zaskakująco Androgenicznego Pirata oraz Pirata Lubiącego Kotki i Zachody Słońca). W jakich okolicznościach morscy łupieżcy zawitają do Londynu? Co udowodnią podczas wielkiej naukowej konferencji? Dlaczego Karol Darwin nie może stracić cnoty? Czy złoto i szynka to najpopularniejsze pierwiastki chemiczne? Spokojna głowa, odpowiedzi poznacie jeszcze przed dokowaniem.  
 
Prolog z rozwścieczoną Wiktorią Hanowerską ustawia humorystyczną trajektorię opowieści.  Każda scena jest tu perełką, z własną dramaturgią i rozkładającą na łopatki puentą. Komedia absurdu idzie pod rękę ze slapstickiem, pastisz mutuje w parodię, satyra flirtuje z groteską. Kolejne anegdotki składają się na bogato ilustrowany przegląd komediowych konwencji. Zawstydzając "jajcarzy", którzy poprzez zalewanie widza popkulturowymi aluzjami, przymuszają go do śmiechu, fachowcy z Aardman czerpią komediową energię ze zderzenia fikcji z uproszczonymi realiami historycznymi. Dość powiedzieć, że Darwinowska teoria ewolucji jeszcze nigdy nie była przedmiotem tak bezlitosnych żartów. 
 
Od gagu do gagu, od sceny do sceny, piracka łajba dobija w końcu do portu, czyli do efektownego finału. Ani razu nie zbacza na mielizny nudy, ani przez chwilę nie traci prędkości. Buja na tyle mocno, że będziecie kurczowo trzymać się foteli. 