<unique_name>
film/The+Fourth+Dimension-2001-421334
<film>
The Fourth Dimension
<film_link>
http://www.filmweb.pl/film/The+Fourth+Dimension-2001-421334
<film_rating>
6.3
<review_link>
http://www.filmweb.pl/reviews/Ambitny+eksperyment-16771
<reviewer_mark>
5
<review>
"The Fourth Dimension" to film dokumentalny autorstwa wietnamskiej reżyserki T. Minh-ha Trinh. Jego twórczyni postanowiła opowiedzieć o dwoistości Japonii, zawieszonej pomiędzy przeszłością a nowoczesnością, pomiędzy japońską kulturą tradycyjną a importowaną z Ameryki kulturą masową. Opowiedzieć językiem poetyckim - filmowane przez nią sceny z życia Japończyków - uliczne pochody, modlitwy w świątyni, jazda pociągiem, zajęcia, którym mieszkańcy tego kraju oddają się w czasie wolnym - są ilustrowane na zmianę quasi-japońską eksperymentalną muzyką współczesną autorstwa Grega Goodmana oraz całkiem tradycyjną muzyką japońską zarejestrowaną podczas kręcenia filmu – w czasie parad świątecznych, przedstawień, koncertów, rytuałów religijnych. Jedynie od czasu do czasu spoza kadru płyną powoli wypowiadane poetyckie komentarze, będące luźnymi refleksjami "na temat", oderwanymi od pokazywanych widzowi w danej chwili obrazów. 
 
 Dokument ten zdecydowanie nie jest dla każdego. Powolna narracja i eksperymentalna muzyka mogą z łatwością znużyć przeciętnego kinomana. Zaprzysięgli miłośnicy kina "artystycznego" powinni być jednak zachwyceni. 
 
 Ja stoję gdzieś pośrodku. Doceniam ambicję projektu połączenia filmu dokumentalnego z poezją i muzyką. Sama muzyka mnie akurat przypadła do gustu, a wiele sfilmowanych scen jest bardzo interesujących nawet bez opisującego je komentarza – przynajmniej dla kogoś, kto nigdy nie był w Japonii. Mamy okazję podejrzeć tę niezwykle egzotyczną kulturę z jej tradycyjnymi strojami, rytuałami, celebracją świąt, tańcami, muzyką. Jednak z drugiej strony wiele ujęć jest kompletnie nieciekawych, jak obserwowanie widoków z okien pociągu lub śpiących podczas podróży kobiet. 
 
 Oczywiście pociąg jest tutaj metaforą szalonego tempa życia, intruzem wdzierającym się w płynącą powolnym rytmem japońską kulturę. Lecz tu właśnie docieramy do drugiego problemu, który mam z tym filmem. Metafora ta jest dosyć banalna i można to niestety powiedzieć o całej "poetyckiej" warstwie tego obrazu. Wymyślone przez reżyserkę metafory są boleśnie oczywiste, a płynące zza kadru usypiające komentarze, wygłaszane natchnionym głosem, to mieszanka tychże banałów z czystą grafomanią. 
 
 Podobnie dyskusyjne są zabawy obrazem w postaci zmniejszania kadru, jego przesuwania z jednej strony ekranu na drugą czy niczym nieuzasadnione wstawianie fragmentów monochromatycznych, gdzie np. górna połowa kadru jest w odcieniach czerwieni a dolna szarości. Jeden z recenzentów porównał te rozwiązania do zabaw formą Petera Greenawaya i rzeczywiście widać tu pewne pokrewieństwo. Tylko że Greenaway nie stosuje tych eksperymentów w filmach dokumentalnych. Osobiście nie widzę żadnego uzasadnienia zastosowania tutaj takich rozwiązań, poza czystym snobizmem reżyserki: "Uch ach, ja nie kręcę zwykłych filmów, ja tworzę Sztukę Wysoką, więc musi być dziwnie". Ja tego nie kupuję. 
 
 No i moja ostatnia wątpliwość. Reżyserka stawia się w pozycji przewodnika po japońskiej kulturze, sama będąc mieszkającą w Stanach Zjednoczonych Wietnamką. Więc w jakim stopniu jej refleksje odzwierciedlają rzeczywistość? Jak dalece udało jej się przeniknąć istotę "japońskości"? Nigdy nie byłem w Japonii, nie wiem też, jak długo w niej gościła pani Trinh, więc nie mam oczywiście pewności, że filmowi brak autentyzmu. Wyobraziłem sobie za to, jak mógłby wyglądać jej film o Polsce. Czy ktoś, kto tu nie mieszka lub nie jest w jakiś sposób związany z naszym krajem, byłby w stanie nakręcić przekonujący film o tym, jaka jest polska kultura, co to znaczy "być Polakiem"? Czy nie byłaby to tylko mieszanina truizmów i stereotypów? Obawiam się więc, że w "The Fourth Dimension" oglądamy nic więcej, jak powierzchowną relację egzaltowanej turystki z przemyśleniami rodem z pamiętnika nastolatki. 
 
 Podsumowując, nie żałuję, że obejrzałem ten dokument, chociaż momentami walczyłem z sennością. Jeśli dla kogoś nudny jest już przeciętny dramat obyczajowy z Holiłudu, powinien ten film omijać szerokim łukiem. Jeśli natomiast niestraszna tobie, drogi czytelniku, powolna narracja, eksperymentalna muzyka, poezja i zabawy formą – możesz spróbować. Wreszcie, jeśli jesteś regularnym bywalcem festiwalu Nowe Horyzonty, a Larsem von Trierem gardzisz, bo kręci kino popularne, klikaj szybko "muszę zobaczyć". 
