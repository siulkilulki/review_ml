<unique_name>
film/Bandyta-1997-509
<film>
Bandyta
<film_link>
http://www.filmweb.pl/film/Bandyta-1997-509
<film_rating>
7.5
<review_link>
http://www.filmweb.pl/reviews/Z+archiwum-1856
<reviewer_mark>
9
<review>
Po raz kolejny głównym bohaterem filmu Macieja Dejczera są dzieci. Wcześniej miało to miejsce w pięknej opowieści o dwóch chłopcach, którzy w wyszukany sposób przeprawili się do Szwecji, korzystając z podwozia TIR-a. Jeśli pamiętacie ujmujące i wzruszające "300 mil do nieba", to tutaj wasze emocje sięgną zenitu. 
 
Za sprawą scenariusza Cezarego Harasimowicza, któremu pomysł nasunęło zdjęcie groźnego mężczyzny z niewinnym, rumuńskim dzieckiem na rękach, również muzyki Michała Lorenca - tak pięknej, zniewalającej, iż w czasie premiery filmu wszyscy siedzieli, jak zaczarowani, słuchając jej do ostatniego taktu w trakcie napisów końcowych. 
 
Na Festiwalu Filmów Fabularnych w Gdyni kontrowersje budziła główna nagroda za rolę męską - bo jak to może być, by dostał ją Niemiec na polskim festiwalu? Skoro zagrał właśnie w polskim filmie, to dlaczego nie, a poza tym żadna z czterech ról Cezarego Pazury lub innego aktora nie była tak dobra, jak to, co pokazał "zdegenerowany bandyta" w osobie Tila Schweigera. Skazany na wygnanie, na zsyłkę zostaje skierowany na resocjalizację do jednego z opuszczonych, zapomnianych dziecięcych szpitali w Rumunii. Tak zaczyna się ta historia. 
 
Z początku obojętny na losy współtowarzyszy niedoli z czasem bardzo się zmienia. Człowiek bez sumienia zaczyna rozumieć problemy, marzenia i tęsknoty jego małych przyjaciół. Bardzo pomaga mu w tym subtelna sanitariuszka Mara (Polly Walker), a także Elena - trzynastoletnia dziewczynka, która się w nim zakochuje i z czasem jej uczucie zostaje odwzajemnione. Przeciwwagą są dla nich zły, podstępny, nieuczciwy dyrektor, dla którego nie liczą się żadne wartości oprócz pieniądza i lekarz, szukający ucieczki od szarej codzienności w pełnej szklance. 
 
Daleki od komercyjnych założeń, pozbawiony nieuzasadnionego wulgaryzmu, płytkiej akcji jest dziełem doskonałym. Ta nieskomplikowana opowieść otacza widza aurą wzruszenia, ciepła i nostalgii, aż łza się w oku kręci. Coś, czego prostymi słowami nie sposób wyrazić. Coś szczególnego, niezapomnianego.