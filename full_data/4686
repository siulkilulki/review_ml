<unique_name>
film/Makbet-2015-696196
<film>
Makbet
<film_link>
http://www.filmweb.pl/film/Makbet-2015-696196
<film_rating>
6.7
<review_link>
http://www.filmweb.pl/reviews/Cze%C5%9B%C4%87%2C+ci+Makbecie+Przysz%C5%82y+kr%C3%B3lu%2C+cze%C5%9B%C4%87+ci-18141
<reviewer_mark>
8
<review>
Ekranizacja szekspirowskiego dramatu to zadanie niemalże karkołomne, ale Justin Kurzel wywiązał się z niego nadzwyczaj zadowalająco. Można się nawet pokusić o stwierdzenie, że w pewien sposób "uczeń przerósł mistrza". 
 
     Michael Fassbender,  Marion Cotillard    
Nie trzeba chyba nikomu specjalnie przybliżać historii Makbeta (w filmie grany przez Michaela Fassbendera), gdyż jest ona szeroko znana. Niemniej, kilka słów w ramach przypomnienia nie zaszkodzi. Urzeczony przepowiednią, wedle której miał w przyszłości dostąpić wielu zaszczytów, a spośród nich najwyższym była godność królewska dążył do jej spełnienia. Idąc za podszeptami swej żony, Lady Makbet (grana przez Marion Cotillard) – kobiety chorobliwie owładniętej żądzą władzy, dopuścił się świętokradzkiego czynu zabijając króla Dunkana (David Thewlis). Pozostałe wydarzenia, to już efekt "toczącej się kuli śniegowej" – dalszego brnięcia w zbrodnię i szaleństwo, które stopniowo opanowuje małżonków. Nawet gdy oboje już doczekali się spełnienia wróżby, a może szczególnie od tego momentu, ich życie staje się wyjątkowo przykre i nieszczęśliwe. To świadomość popełnionych czynów i zbrodni prowadzi ich do ostatecznej klęski. Nie widząc już nadziei Lady Makbet popełnia samobójstwo, zaś sam Makbet ginie – również zgodnie ze słowami przepowiedni – z rąk Makdufa (Sean Harris) (Z tych bowiem, których rodziła kobieta,/Nikt potężnego nie zmoże Makbeta). 
 
     Michael Fassbender,  Marion Cotillard    
"Makbet" jest dziełem mocno teatralnym: przede wszystkim koncentruje się na zachowaniach bohaterów. Zachowuje przy tym zasadę dramatu, gdzie tło w postaci scenografii czy muzyki powinno stanowić jedynie idealne dopełnienie, a nie przysłaniać aktorów.  
 
 W filmie brakuje gwałtownych gestów czy nadmiernej ekspresji. Cały przekaz emocjonalny zawiera się głównie w wystudiowanej mimice i wypowiadanych kwestiach. Wrażenie to jest dodatkowo wzmacniane przez częste zbliżenia, gdzie w pełni możemy obserwować spojrzenia aktorów czy ogólny wyraz ich twarzy. To te momenty najbardziej wyraziście sygnalizują odczuwane przez nich emocje. Pod tym względem, duet w postaci Cotillard i Fassbender wypada znakomicie, aczkolwiek pierwszeństwo zdecydowanie przypada odtwórcy roli Makbeta. Niesamowite wrażenie sprawia śledzenie metamorfozy tytułowego bohatera, który początkowo szargany licznymi wątpliwościami, gryzący się z samym sobą, w końcu staje się nieczuły i bezwzględny do tego stopnia, iż samobójstwo własnej żony kwituje słowami: Powinna była umrzeć nieco później. 
      Marion Cotillard     
 
Rola wspomnianego tła w filmowym "Makbecie", a więc "scenografia" i muzyka jest niebagatelna. 
 
Lokacje jakie przewijają się w filmie jakkolwiek często piękne i zachwycające są jednak (celowo) pozbawione "żywotności" i melancholijne. Nawet tonacja kolorów – duża ilość ciemnych odcieni w strojach bohaterów czy w okolicy w jakiej się znajdują – sprawia, że ciężka atmosfera niepokoju i tajemnicy jest wręcz przemożna. Otoczenie niejako odzwierciedla nastroje i uczucia głównych bohaterów w danej sytuacji.  
 
 Nie inaczej jest, zresztą z muzyką, która ograniczona jest często wyłącznie do dźwięków jednego instrumentu, do którego stopniowo dołączają inne. Dominująca rola skrzypiec i kontrabasu pozwala jeszcze bardziej wczuć się w nostalgiczny i oniryczny klimat, jak również niezwykle współgra z aktualną sytuacją rozgrywającą się na ekranie. To właśnie muzyka najczęściej podczas seansu sprawia, iż ciarki przebiegają po plecach. Wiele utworów w filmie było tak pięknych, że nawet po wyjściu z kina przez jakiś czas słyszałam jeszcze ich brzmienia. 
     Michael Fassbender,  Paddy Considine    
W "Makbecie" nie ma zbyt wiele dynamiki rozumianej jako sceny gwałtownych akcji. Nawet rozgrywająca się bitwa na początku filmu jest jakby stonowana i w pewien sposób odczuwana metafizycznie. W momencie, kiedy dwie zwarte ściany ludzi zderzają się ze sobą z wrzaskiem, widzimy nagle tę samą scenę puszczoną w zwolnionym tempie i całkiem bezgłośnie; po krótkiej chwili jednak znów jesteśmy przygnieceni hałasem i błyskawicznie zadawanymi ciosami. Ten kontrast pomiędzy poszczególnymi ujęciami pozwala rozpatrywać tę konkretną chwilę niejako z dwóch perspektyw: „z bliska”, gdy słyszymy i widzimy kotłującą się masę oraz „z dystansu”, kiedy obserwujemy tylko spowolnione ciosy i grymasy na twarzy poszczególnych osób. Wrażenie jest doprawdy piorunujące. 
 
"Makbet" jest dziełem wybitnym i należy do tych filmów, które po obejrzeniu długo pozostają w widzu i skłaniają do rozważań. Nie należy on jednak do pozycji „łatwych i lekkich” (chociaż zdecydowanie przyjemnie się ją ogląda). Do tego seansu trzeba się przygotować i odpowiednio nastawić, bo jest to dzieło wymagające skupienia. Ponadto, stawia człowieka przed trudnym dylematem i zmusza do odpowiedzi na pytanie: czy warto dla ułudy szczęścia i kuszących, ale niejasnych obietnic poświęcić siebie i własne sumienie? 
 
       Michael Fassbender    