<unique_name>
film/THE+DUFF+%5B+ta+brzydka+i+gruba%5D-2015-717427
<film>
THE DUFF [#ta brzydka i gruba]
<film_link>
http://www.filmweb.pl/film/THE+DUFF+%5B+ta+brzydka+i+gruba%5D-2015-717427
<film_rating>
6.4
<review_link>
http://www.filmweb.pl/reviews/Kacz%C4%85tko+DUFFy-17247
<reviewer_mark>
5
<review>
Czasy się zmieniają – taki wniosek płynie z otwierającego "The DUFF" monologu. Bianca (Mae Whitman), główna bohaterka, tłumaczy nam, jak zmienił się licealny krajobraz od czasów pamiętnego "Klubu winowajców". Wygląda na to, że prosta typologia z filmu Johna Hughesa (sportowiec/mózgowiec/księżniczka/łobuz/świr) przestała obowiązywać i zastąpiło ją bogactwo dostępnych ról, tożsamości i możliwości. Pamiętacie, jak wracający do liceum bohaterowie "21 Jump Street" ku swojemu zdziwieniu odkrywali, że na szczycie szkolnej hierarchii stoją obecnie kujony, nerdy i geeki? Korytarz w "The DUFF" na pierwszy rzut oka to jeszcze większa osobliwość; Bianca jest przekonana, że znajdzie się tu miejsce dla każdego. Oczywiście – do czasu. Dziewczyna odkrywa bowiem, że nawet ten nowy wspaniały licealny świat ma swoich pariasów. Co gorsza, sama jest jednym z nich. 
 
     Mae Whitman     

Wyjaśnijmy: tytułowy zwrot "DUFF" to w istocie skrót, który rozwija się jako "Designated Ugly Fat Friend". W wolnym tłumaczeniu oznacza to "Mianowaną Brzydką Grubą Przyjaciółkę (względnie: Przyjaciela)". To osoba, która pełni dwie zasadnicze funkcje w danej grupie znajomych. Po pierwsze: tworzy tło, na którym pozostali, bardziej urodziwi, prezentują się jeszcze lepiej. Po drugie: stanowi rodzaj "bramki", osoby pierwszego kontaktu, umożliwiającej ludziom "z zewnątrz" dotarcie do jej pozostałych – z zasady fajniejszych – przyjaciół. DUFF jest terminem uniseks, ale dopiero w zastosowaniu do kobiet nabiera pełni okrucieństwa. Widzimy to w jednej z pierwszych scen filmu, kiedy trzech licealistów komentuje urodę przechadzających się w tę i we w tę koleżanek. Szkolny korytarz to wybieg: mężczyźni oceniają tu kobiece ciała i zbierają materiał do osobistych porno-fantazji. A władza męskiego spojrzenia nie jest łaskawa dla Bianki. Zwłaszcza że bohaterka obraca się w towarzystwie dwóch dziewczyn, które dość gładko wpisują się w obowiązujące kanony urody. Na dodatek jedna z nich jest blogerką modową, a druga – hakerką. Przy nich zakochana w obciachowych horrorach i ubrana niezbyt pokazowo Bianca nie ma szans być "cool". 
  
Sam koncept tytułowej łatki nie jest w zasadzie niczym nowym. Gatunek licealnej komedii romantycznej – a film Ariego Sandela jest jego wzorcową realizacją –  zwyczajowo przecież żywi się tego typu socjologicznymi smaczkami. Szkolny korytarz to przestrzeń walki o miejsce na drabinie społecznej, a wszelkiego rodzaju stereotypy, plotki i pomówienia są w tej wojnie orężem. Media społecznościowe ze swoimi hasztagami i groźbą wiralności przeniosły tylko ten odwieczny konflikt na nowy poziom. Znamy to z serialu "Inna", znamy to z "Łatwej dziewczyny", znamy to z miliarda podobnych historii. "The DUFF" uderza w podobne tony, choć nie dorównuje dwóm powyższym realizacjom. To film doskonale lekkostrawny, pozbawiony jednak iskierki inwencji, nieco zbyt grubo ciosany. Komediowy humor żywi się przejaskrawieniem, ale Sandelowi brakuje lekkości w gospodarowaniu żartobliwymi uproszczeniami. Dlatego pozostają one właśnie tym – uproszczeniami. Zwróćcie uwagę na scenę, w której para licealistów dyskutuje, czy uczynić pewien internetowy filmik wiralnym – jakby zależało to od decyzji byle dwóch nastolatków. Nie sprawdza się też próba stylizowania dialogów na pamiętną "Juno"-gadkę. Scenarzysta Josh A. Cagan nie ma niestety aż tak dobrego ucha do młodzieżowego języka jak Diablo Cody.     
 
     Bianca A. Santos,  Mae Whitman,  Skyler Samuels     

Ale kto oczekiwałby po "The DUFF" kolejnej historii o licealnym brzydkim kaczątku, ten – na szczęście! – srogo się zawiedzie. Jesteśmy jednak o krok dalej. Zamiast historii o cudownej przemianie i uginaniu karku przed tyranią stereotypów, Sandel opowiada o potrzebie samoakceptacji. Jeśli brzmi to jak jakaś pogadanka z pogranicza pop-psychologii, to… na szczęście nią nie jest. Twórcom brakuje może nieco subtelności, ale przynajmniej stać ich na podejrzliwość względem taniego kaznodziejstwa i łatwych rozwiązań – uosabianych tu przez postać matki Bianki. Grana przez Allison Janney kobieta zrobiła karierę jako "trenerka sukcesu" i najwyraźniej uwierzyła we własny PR. W rezultacie jej metody wychowawcze sprowadzają się do wygłaszania gładkich formułek, do sprzedawania retorycznego leku na całe zło. Nie tędy droga, sugeruje Sandel i radośnie podkopuje ideologię szkolnego wyścigu szczurów. Choć reżyser pokazuje nam zmiany, które niby zaszły na licealnym korytarzu, dowodzi zarazem, jak niewiele trzeba, by wróciły stare schematy. Ostrzega, że łatwo wpaść w szufladkę, dać się upupić, przyprawić sobie gębę i utknąć na peryferiach społecznej hierarchii. Tymczasem przystojniak nie musi przecież być księciem na białym koniu, sportowiec – przygłupem, a DUFF – tą grubą i brzydką. Niby wiadomo, ale dobrze o tym przypominać.