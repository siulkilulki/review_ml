<unique_name>
film/The+California+Kid-1974-10237
<film>
The California Kid
<film_link>
http://www.filmweb.pl/film/The+California+Kid-1974-10237
<film_rating>
7.1
<review_link>
http://www.filmweb.pl/reviews/Pojedynek+na+szosie-12853
<reviewer_mark>
8
<review>
Senne amerykańskie miasteczko z dala od uczęszczanych dróg i tajemniczy "przybysz znikąd", który ma w nim do załatwienia porachunki. Typowy schemat wzięty ze świata westernu w filmie Richarda T. Heffrona przeniesiony został w lata 50-te XX wieku. Akcja toczy się w kalifornijskiej mieścinie o nazwie Clarksburg, gdzie pewnego dnia pojawia się niejaki Michael McCord (Martin Sheen), w swym budzącym ogólny podziw Fordzie 1934. Z miejsca popada w konflikt z lokalnym szeryfem, Royem Childressem (Vic Morrow). Ów twardy stróż prawa posiada dosyć specyficzny sposób zwalczania piratów drogowych. Jak się niebawem okaże, obecność McCorda w tym zapomnianym przez Boga zakątku bynajmniej nie jest przypadkowa... 
 
Nakręcony na potrzeby telewizji "The California Kid" cieszy się sporą estymą w środowisku hot rod-owców, entuzjastów podtunningowanych zabytkowych aut (ze szczególnym uwzględnieniem Forda właśnie). Tytuł filmu odnosi się zresztą do nazwy wypisanej po obu bokach pojazdu bohatera. Skromna produkcja odznacza się przede wszystkim wartko poprowadzoną akcją, w której na pierwszym planie uwagę zwracają spektakularne sceny samochodowych pościgów. Innym aspektem wartym odnotowania jest obsada aktorska: obok Sheena i Morrowa w rolach głównych antagonistów, mamy również okazję zobaczyć początkującego wówczas Nicka Nolte i Michelle Phillips, członkinię "The Mamas & the Papas", która rok wcześniej rozpoczęła swą karierę na dużym ekranie rolą Billie Frechette w "Dillingerze" Johna Miliusa. 
 
Kino zemsty i gratka dla pasjonatów motoryzacji w jednym (obok wspomnianego Forda'34, na ekranie podziwiać możemy również Plymoutha Belvedere, którym porusza się bezwzględny szeryf), do tego podane w atrakcyjnej oprawie retro. Kogo "kręcą" tego typu klimaty, temu z pewnością nie raz w trakcie seansu zakręci się łezka w oku. 
