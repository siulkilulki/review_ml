<unique_name>
film/Dzieci+kukurydzy+6%3A+Powr%C3%B3t+Isaaca-1999-87657
<film>
Dzieci kukurydzy 6: Powrót Isaaca
<film_link>
http://www.filmweb.pl/film/Dzieci+kukurydzy+6%3A+Powr%C3%B3t+Isaaca-1999-87657
<film_rating>
4.2
<review_link>
http://www.filmweb.pl/reviews/Bezkrwisty+powr%C3%B3t-16022
<reviewer_mark>
5
<review>
Niektóre serie filmowe z trudem pracują na szacunek widza. Za przykład mogą posłużyć "Dzieci kukurydzy" – jeden z większych kolosów X muzy, saga dziewięciu horrorów. Zapoczątkowany przez Fritza Kierscha cykl nie cieszy się szczególnym poważaniem, nawet wśród fanów kina grozy; kojarzony bywa z kiepskimi sequelami. Szósty film w serii, opatrzony podtytułem "Powrót Isaaca", nie jest gniotem. Jest obrazem przeciętnym we własnej przeciętności. 
 
Początek filmu nadaje mu podwaliny prawdziwej potęgi: pracy operatora. Przystojnie sfotografowany prolog przynosi obraz słońcu zachodzącemu nad bezdrożami Nebraski. Punkt wyjścia dla całej historii również wzbudza zainteresowanie: manowcami wiedziona jest nastolatka szukająca własnych korzeni, niewiedząca jeszcze, że odnajdzie je w miasteczku na końcu świata. Bogate, panoramiczne zdjęcia i intratny wstęp to niestety tylko przystawka, która szybko ustępuje miejsca wyjątkowo bezkrwistemu daniu głównemu. 
 
Natalie Ramsey, występująca jako 19-letnia bohaterka, udowadnia, że aktorka bez większego doświadczenia artystycznego jest w stanie udźwignąć rolę pierwszoplanową. Postać Hannah Martin nie została może napisana pod Nagrodę Akademii Filmowej, lecz znana z epizodu w "Krwi niewinnych" Ramsey odegrała ją w sposób naturalny i autentyczny. Talentem nie wykazała się natomiast reżyser, Kari Skogland. Jej praca sprowadziła projekt do niemal amatorskiego poziomu. "Powrót Isaaca" jest nieskładny i wielowątkowy. Pomiędzy bohaterami tworzone są powikłane relacje, nawarstwiają się kolejne wątki, koniec końców i tak przez Skogland porzucone (motyw pacjentów szpitala w Gatlin). W tym kotle chaosu niełatwo jest doszukać się faktów; chociażby czas akcji filmu nigdy nie zostaje w pełni sprecyzowany. Denerwują również pomysły scenarzystów na proroctwo Isaaca i jego tytułowe odrodzenie, irytuje wideoklipowy montaż. "Dzieci kukurydzy VI" zbudowano na stosie pomyłek i uchybień, które zebrane razem bliskie były uformowaniu prawdziwego filmowego potworka. Nierówna to produkcja, cechująca się ulotnym urokiem. Otarciem łez fanów kukurydzianej serii lub horroru w ogóle może – tylko może – być finałowa scena – podniosła, górnolotna. 
 
"Powrót Isaaca" wzbudza mieszane uczucia, które – skonfrontowane – nakłaniają do raczej negatywnej oceny filmu. Osąd, sprawiedliwy czy nie, należy do widzów, a prawda jest taka, że Kari Skogland nie zaoferowała im wielu powodów do poklasku. 
