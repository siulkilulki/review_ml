<unique_name>
2.Terminator
<film>
Terminator 2: Dzień sądu
<film_link>
http://www.filmweb.pl/2.Terminator
<film_rating>
7.6
<review_link>
http://www.filmweb.pl/reviews/Najlepsza+kontynuacja+i+najlepszy+film+sci-fi+w+historii+kina-9051
<reviewer_mark>
10
<review>
James Cameron udowodnił nam w swoim pierwszym "Terminatorze", że nie tylko jest rewelacyjnym reżyserem, ale także umie stworzyć świetną historię i umiejętnie łączyć jej główne wątki ze spektakularnymi akcjami. Jego film stał się ogromnym hitem na całym świecie, więc nikogo nie zdziwiło, że wielu różnych ludzi zaczęło się bić o to, aby Cameron ponownie chwycił za kamerę i nakręcił sequel. Dzięki temu w 1991 roku mogliśmy podziwiać jedną z najlepszych kontynuacji w historii i blockbustera dekady. 
 
"Terminator 2: Dzień sądu" miał być przede wszystkim większy od poprzednika pod każdym względem. Tym razem budżet, którym dysponowali twórcy, był rekordowy, więc mogli oni pozwolić sobie na bardzo wiele. Masa osób krytykuje tę część za tak zwaną wtórność, ponieważ Cameron postanowił w swoim filmie oddać hołd dla swojego "Terminatora" i wiele momentów w "T2" jest do złudzenia podobnych do tych z pierwszej części. Jednak czy jest to takie ważne? Przecież reżyser i tak opowiedział nam nową, świeższą historię, z wieloma nowymi postaciami i różnie rozwijającymi się wątkami, które ubarwiają film. Aktualnie kino akcji jest tworzone głównie pod efekty specjalne, jednak Cameron w swoich produkcjach potrafił przedstawić nam nie tylko znakomitą opowieść umieszczoną w świecie sci-fi, ale także ukazać w nich pewną "głębię" (zbieżność tego słowa z tytułem poprzedniego filmu Camerona nie jest przypadkowa), która sprawia, że jego film, który miał być wyłącznie filmem rozrywkowym, nie jest pusty, a nawet lekko zahacza (według mnie) o kino ambitne. Oczywiście nie jest to kino tak ambitne jak "2001: Odyseja kosmiczna" czy "Łowca androidów", ale pokazując nam to, co możemy stracić na rzecz coraz bardziej rozwijającej się sztucznej inteligencji, reżyser poruszył bardzo ważną dla nas kwestię. W dodatku to, jak zostało ukazane przywiązanie się człowieka do maszyny, oraz to, że maszyna potrafiła zrozumieć wartość ludzkiego życia, sprawia, że widz nie tylko zaczyna się nad tym głębiej zastanawiać, ale także wzrusza go końcowa scena samozniszczenia głównego bohatera (Arnold Schwarzenegger). 
 
Oczywiście głównymi atutami filmu są elementy techniczne. Zdjęcia, rewelacyjna muzyka, a przede wszystkim efekty specjalne, które niezwykle na przód wypchnęły komputerowe CGI, wyprzedzające większość filmów pod tym względem o dekadę. Scenografia również stała się bardziej monumentalna niż w oryginale, warto chociaż wspomnieć o hucie, w której rozgrywa się finałowa akcja filmu. Oscarowa charakteryzacja Stana Winstona jest nadal szczytem tego, co można osiągnąć w tej dziedzinie. Muszę też oczywiście wspomnieć o tym, że "Terminator 2: Dzień sądu" jest przez wielu, w tym przeze mnie, uznawany za jeden z najlepiej udźwiękowionych filmów w historii kina. Obraz Camerona świetnie pokazuje, że kontynuacja może pod niemal każdym względem przebić oryginał. Jego "Terminatory" to głównie kino akcji, które szczególnie w tej części wydaje się wzniesione ponad wszystko swoją spektakularnością i dynamiką. Finałowa (ponad 40-minutowa) sekwencja akcji jest moją ulubioną w tym gatunku i nie sądzę, by coś mogło ją kiedykolwiek przebić. 
 
Właściwie jedynymi rzeczami, do których można się przyczepić, to sporo wpadek technicznych i montażowych, na które i tak nikt nie zwraca uwagi, oraz to, że względem pierwszego "Terminatora" sequel wydaje się łagodniejszy. Moim zdaniem klimat wielkiego thrillera lat osiemdziesiątych pozostał (choć został trochę zepchnięty na drugi plan przez akcję), ale jest on po prostu lżejszy, co nic nie ujmuje tej wspaniałej produkcji. Ja nie mam żadnych zastrzeżeń i mimo upływu wielu lat od swej premiery "Terminator 2: Dzień sądu" jest dla mnie nadal najlepszą kontynuacją oraz najlepszym filmem science fiction w historii kina.