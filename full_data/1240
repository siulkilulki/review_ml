<unique_name>
film/Kapitan+Phillips-2013-643366
<film>
Kapitan Phillips
<film_link>
http://www.filmweb.pl/film/Kapitan+Phillips-2013-643366
<film_rating>
7.8
<review_link>
http://www.filmweb.pl/reviews/B%C4%99dzie+dobrze%2C+Irlandczyku-14964
<reviewer_mark>
7
<review>
Uwaga! Recenzja zawiera drobne spoilery. 
 
 Filmów o piratach było już wiele. Chociażby zabawni "Piraci" Romana Polańskiego  czy święcąca finansowe tryumfy saga z kapitanem Sparrowem w roli głównej. W filmie Paula Greengrassa (reżyser m.in. "Ultimatum Bourne'a") piraci nie są tak spektakularni jak ci z Karaibów, są za to nie mniej niebezpieczni. Nie szukają też zaginionego skarbu, zadowolą się 10 milionami dolarów okupu. 
 
                Faysal Ahmed,  Barkhad Abdirahman,  Mahat M. Ali,  Barkhad Abdi     

"Kapitan Phillips" oparty jest na prawdziwych wydarzeniach, które miały miejsce 8 kwietnia 2009 roku (akcja filmu rozgrywa się na przestrzeni dwóch dni). Tom Hanks wciela się w postać Richarda Phillipsa, kapitana kontenerowca Maersk Alabama przewożącego ładunek żywności do portu Mombasa w Kenii. Wyprawa do Afryki ma okazać się bardziej niebezpieczna, niż kiedykolwiek mógł przypuszczać. Kapitan Phillips nie może wiedzieć, że w momencie, gdy  rutynowo przygotowuje się do wypływu, gdzieś na drugim końcu świata niejaki Muse (świetna rola Barkhada Abdiego) i inni przygotowują się do pirackiego ataku na przepływające blisko wybrzeży Somalii statki. Co istotne, nie robią tego z potrzeby samorealizacji – wykonują polecenia "przełożonych" poparte argumentami w postaci naładowanych karabinów maszynowych. Gdy Maersk Alabama wbrew ostrzeżeniom znajduje się niebezpiecznie blisko wybrzeży Somalii, piraci przypuszczają atak i wchodzą na pokład statku. Dwudziestoosobowa załoga amerykańskiego kontenerowca do momentu przybycia marynarki wojennej sama musi stawić czoło intruzom. 
 
 Dla Muse wielki statek Phillipsa jest jak ziemia obiecana – jest perspektywą wielkich pieniędzy, które wywołają zadowolenie u jego mocodawców, a jemu zapewnią przetrwanie. Porywacze nie są jednak przedstawieni jako bezduszni opryszkowie kierowani żądzą krwi; raczej zdesperowani, zagubieni i zrozpaczeni, których los rzucił w szpetne okoliczności, z których starają się dosyć nieporadnie wykaraskać. Jak mówi Muse w jednej z wielu rozmów z Phillipsem: Ja tylko pobieram podatki, Irlandczyku, a to, co robię, to tylko biznes (…) w przyszłości chciałbym pojechać do Nowego Yorku, do Ameryki i kupić sobie samochód. Za każdym razem, kiedy jak mantrę powtarza: Będzie dobrze Irlandczyku, ma się wrażenie, jakby mówił do Philipsa i do siebie jednocześnie. Akcentowana w filmie łączność obu uwydatnia także wspólna motywacja – walka o przetrwanie. 
 
               Tom Hanks,  Faysal Ahmed,  Barkhad Abdi       

"Captain Phillips" to dobrze opowiedziana historia z dużą dawką dramaturgii, umiejętnie budowanym napięciem i solidnym aktorstwem (Barkhad Abdi w szczególności). Dużym plusem jest świetnie od strony technicznej sfilmowana akcja odbicia zakładników z rąk somalijskich piratów przez siły specjalne Navy SEALs. Atmosferę filmu sprawnie buduje także ciekawie skonstruowany kontrast między zdjęciami na otwartym oceanie a tymi w klaustrofobicznych wnętrzach statku. 
 
 Film Paula Greengrassa to także wypowiedź dotycząca cywilizacyjnej przepaści pomiędzy Zachodem a Trzecim Światem. Zagrożeniem okazują się nie źli porywacze sami w sobie, a bieda i głębiej indziej zakorzenione problemy. Somalijscy piraci to nie ideologicznie motywowana Al-Kaida, a grupa młodych mężczyzn, którzy stoją w obliczu beznadziejnego wyboru – zginąć z rąk amerykańskich żołnierzy, próbując uzyskać okup albo swoich "szefów" w przypadku jego niedostarczenia. 
 
"Kapitan Phillips" to przykład profesjonalnie nakręconego, świetnie zagranego thrillera, ze sprawnie wkomponowaną refleksją w tle. W swojej kategorii – pozycja z pewnością warta uwagi. 
