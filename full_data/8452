<unique_name>
film/Przysta%C5%84-2004-112069
<film>
Przystań
<film_link>
http://www.filmweb.pl/film/Przysta%C5%84-2004-112069
<film_rating>
6.5
<review_link>
http://www.filmweb.pl/reviews/Mi%C5%82o%C5%9B%C4%87+silniejsza+ni%C4%87+%C5%9Bmier%C4%87+%28+%29-4145
<reviewer_mark>
8
<review>
Historia wydaje się banalna: mamy współczesnych Romea i Julię, którzy muszą ukrywać swój związek przed resztą społeczności, społeczności do cna zepsutej, gdzie wszystkimi rządzi pieniądz i znajomości, a w najmniej odpowiednim momencie pojawia się amerykański biznesmen uciekający wraz z córką i pokaźną sumką dolarów przed wymiarem sprawiedliwości. 
 
Jednak reżyserowi udało się stworzyć film wielce interesujący i przywodzący na myśl takie kultowe obrazy jak "Pulp Fiction", "Memento" czy, ośmielę się zasugerować, "Se7en". To, co łączy te wszystkie filmy, to przede wszystkim zaburzenie chronologii wydarzeń i stopniowe odkrywanie przed widzem, jak sprawy naprawdę wyglądają. To jeden z tych obrazów, które trzeba oglądnąć kilka razy, żeby móc wszystko wyłapać i poskładać poszczególne elementy układanki. Nic nie jest takie, jakie się początkowo wydaje, nie wszyscy bohaterowie są takimi, na jakich wyglądają. Dodatkowo, wydarzenia rozgrywają się równolegle i mamy do czynienia z licznymi retrospekcjami, co może być utrudnieniem dla reżysera i montażysty, jednak pomysłowo i umiejętnie wywiązali się z tego zadania. 
 
Radzę zwrócić uwagę na subtelne szczegóły serwowane przez twórców. Główna oś akcji dzieje się w piątek 13, Shy mija tablicę z nazwą miejscowości - Hell, a jego łódź nosi nazwę Destiny. To tylko niektóre z przykładów. 
 
Film ma świetny klimat, czuć, że reżyser - rodowity Kajmańczyk - bardzo dobrze zna te tereny, ludzi i niepisane prawa rządzące tamtejszą społecznością. Od pierwszych scen wprowadza widza w świat mafijnych układów, narkotyków i młodych ludzi pozbawionych marzeń czy perspektyw. 
 
Aktorstwo stoi na bardzo dobrym poziomie, w żadnym przypadku nie odczułam jakichś sztuczności w grze kogokolwiek. Zdecydowanie na pochwałę zasługuje Orlando Bloom grający kowal... przepraszam, rybaka. To jego dopiero druga rola (po "Black Hawk Down") w filmie osadzonym współcześnie, lecz jak do tej pory chyba najlepsza. Niemałe wrażenie robi też jego charakteryzacja (w wywiadzie przyznał, że chciał posunąć się w oszpeceniu jego bohatera jeszcze dalej, chciał żeby stracił jedno oko, ale taka proteza była za droga na budżet tego kameralnego filmu) dopełniająca całość. 
 
"Haven" to film, w którym nawet najmniejsze, zdawałoby się, zdarzenie, słowo ma niszczący wpływ na innych i pociąga za sobą nieodwracalne konsekwencje. To opowieść o tym, że miejsce uważane za raj na ziemi, może zamienić się w piekło. A miłość - uczucie czyste i piękne - nie jest w stanie uratować człowieka, przed mściwością i zepsuciem sączącą się z tego miejsca. 
 
Lecz mimo wszystko, zakończenie pozostaje w jakiś sposób otwarte. Nie wiadomo, może jednak miłość przetrwa w tym zepsutym świecie, może błędy zostaną wybaczone, a może wszystko zacznie się na nowo. Na to musi odpowiedzieć sobie każdy sam. Nic nie jest tutaj jednoznaczne. 
