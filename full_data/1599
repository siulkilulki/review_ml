<unique_name>
film/Avengers%3A+Czas+Ultrona-2015-637247
<film>
Avengers: Czas Ultrona
<film_link>
http://www.filmweb.pl/film/Avengers%3A+Czas+Ultrona-2015-637247
<film_rating>
7.3
<review_link>
http://www.filmweb.pl/reviews/Pomnik+ze+skaz%C4%85-17295
<reviewer_mark>
6
<review>
Film "Avengers" z 2012 roku był swoistym przełomem dla gatunku – Joss Whedon, reżyser i scenarzysta widowiska, sprawnie połączył losy bohaterów z różnych światów i jako pierwszy, w tak umiejętny i bezpretensjonalny sposób, przelał komiks do filmu. Nic dziwnego zatem, że po kontynuacji – zrealizowanej przez tego samego twórcę – spodziewano się czegoś równie dobrego. Niestety, trzy lata oczekiwania minęły, a my nie zyskaliśmy oczekiwanego efektu. 
 
       Chris Evans,  Mark Ruffalo,  Chris Hemsworth,  Scarlett Johansson,  Robert Downey Jr.   Marvel   

Po wydarzeniach z poprzednich filmów, Avengers skutecznie działają na terenie całego globu. Tony Stark (Robert Downey Jr.) uważa jednak, że jego drużyna nie wystarczy do obrony Ziemi i w obliczu potencjalnej inwazji z kosmosu tworzy program obronny w postaci sztucznej inteligencji – Ultrona. Nieoczekiwanie, twór wymyka się spod kontroli i zamierza zlikwidować główne zagrożenie dla Ziemi – ludzkość. Sama geneza tytułowego łotra jest wykonana bardzo pospiesznie i nieporadnie, na szczęście, wszystko to odchodzi w zapomnienie, gdy przybiera on postać fizyczną. Wcielający się w niego James Spader  oraz pomysły scenarzysty sprawiają, że Ultron jest jednocześnie zabawny i przerażający. To najlepszy szwarccharakter kinowego uniwersum Marvela obok Lokiego i z pewnością wyróżnia się na tle filmowych sztucznych inteligencji swoją interesującą osobowością. Poza głównym złoczyńcą mamy także towarzyszącą mu parę zmodyfikowanych genetycznie bliźniaków – Pietro (Aaron Taylor-Johnson) i Wandę Maximoff (Elizabeth Olsen), którzy dodają całości kolorytu. 
 
     Chris Evans,  Chris Hemsworth   Marvel          Mark Ruffalo,  Robert Downey Jr.   Marvel   

To, co Whedonowi wyszło tak dobrze w poprzedniej części (jak i w innych jego produkcjach) – dynamika zespołu i rozwój postaci – tutaj również stoi na bardzo wysokim poziomie. Wszyscy członkowie drużyny błyszczą w zbiorowych sekwencjach (m. in. na pamiętnym przyjęciu w Avengers Tower). Każdy ma też jakąś intymną scenę, dzięki której możemy go lepiej poznać. Każdy z nich się rozwija; no, niemal każdy – Thor (Chris Hemsworth) raczej pozostaje Thorem. Na dodatek wątek boga piorunów jest wepchniętym na siłę preludium do jego solowego filmu; "rozpraszaczem", który ma sens nie tyle w kontekście samego filmu, co całego uniwersum. To jedna z coraz częstszych wad produkcji Marvela – Whedon dość wprawnie prowadzi główną oś fabularną, ale zmuszony był przygotować grunt pod kolejne odcinki serii, co negatywnie odbiło się na konstrukcji i tempie filmu (które swoją drogą cierpi już przez natłok postaci). Na dodatek teraz, gdy "wszystko jest połączone", trudno przypadkowemu widzowi wciągnąć się w film. Nie można się także pozbyć wrażenia, że "Age of Ultron" to tylko "etap przejściowy" – nie jest kluczowy w kontekście całego uniwersum, a przynajmniej nie stanowi takiego przełomu jak "Avengers" czy "Winter Soldier" (czego symbolem mogłaby być rozczarowująca scena pojawiająca się po pierwszej sekwencji napisów końcowych). 
     Scarlett Johansson   Marvel         Aaron Taylor-Johnson,  Elizabeth Olsen   Marvel         Jeremy Renner   Marvel  
Mimo tych mankamentów, nowy film Marvela to wciąż rozrywka na wysokim poziomie. Dowcipne dialogi zapadają w pamięć, a pomysłowe sceny akcji robią wrażenie (choć ostatnia bitwa trochę się dłuży). Joss Whedon doskonale wie, z czym ma do czynienia i widać, że jest prawdziwym pasjonatem. Znów, po mistrzowsku przelewa elementy komiksu na ekran; bawi się nimi i podkreśla cel misji herosów – ratowanie szarych obywateli (prztyczek w nos dla konkurencji). Twórca "Firefly" wielokrotnie narzekał w wywiadach na zmęczenie produkcją i na fakt, że musiał wyciąć sporo materiału (co niestety widać). Bohaterowie są jednak sercem filmu i reżyser doskonale ich prowadzi. Choć "Age of Ultron" nie jest tak dobrze wyważony i spójny jak pierwsza część, a także nie stanowi spodziewanego przełomu, to jednak dla większości fanów może jawić się jako ekscytujący hołd dla gatunku (co najpełniej obrazuje pomnik wystawiony bohaterom w napisach końcowych).    