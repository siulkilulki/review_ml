<unique_name>
film/Poca%C5%82unek+wampira-1988-8716
<film>
Pocałunek wampira
<film_link>
http://www.filmweb.pl/film/Poca%C5%82unek+wampira-1988-8716
<film_rating>
6.2
<review_link>
http://www.filmweb.pl/reviews/Poca%C5%82unek+szale%C5%84stwa-15108
<reviewer_mark>
7
<review>
Dwadzieścia pięć lat minęło jak jeden dzień. Reżyserowany przez Roberta Biermana "Pocałunek wampira" – tragikomedia i zawrotny horror w jednym – nie zestarzał się w ciągu ćwierćwiecza ani trochę. Podjęta w nim problematyka pozostaje aktualna, a przeszywający, superdynamiczny występ Nicolasa Cage'a nadal uświetnia całość. 
 
Bohaterem "Pocałunku..." jest Peter Loew (Cage), pracownik nowojorskiej agencji wydawniczej. Loew, nadęty i burżujski japiszon, udaną karierę zawodową okupił życiem emocjonalnym i kondycją psychiczną. Pewnego wieczoru do mieszkania Petera niespodziewanie wlatuje nietoperz. Walka z agresywnym ssakiem budzi w mężczyźnie nietypowe fantazje seksualne. Peter spędza noc z piękną uwodzicielką o imieniu Rachel, która podczas aktu miłosnego kąsa kochanka w szyję. Młody wydawca wierzy, że przeistoczono go w wampira. Od tej chwili zachowanie Petera napędza obłąkanie, a fabułę filmu – gorzka farsa. 
 
Oczywisty od początkowych minut filmu obłęd Petera jest jak nadchodząca burza. W początkowej fazie pobrzmiewa subtelnie, stanowiąc tło dla scen, w których bohater ubliża swojej asystentce czy ucieka z randki. Ciężko w ciągu pierwszej połowy "Pocałunku wampira" przewidzieć, z jak niezwykłym projektem ma się do czynienia; mając w pamięci tytuł filmu, spodziewamy się rutynowego horroru. Nicolas Cage – w swojej prawdopodobnie jedynej dobrze zagranej roli – rozkręca się powoli, a wraz z nim nieśmiałą reżyserską rozgrzewkę odbywa Robert Bierman. Obaj popisowy koncert zdolności twórczych dają w drugim akcie filmu. Gdy Cage ciśnie z ekranu błyskawice szaleństwa, Bierman je przechwytuje i celuje prosto w najczulsze nerwy swojego widza. "Pocałunek wampira" to sztandarowy komediodramat, który nie tylko bawi i wzbudza empatię, ale też robi to równocześnie, z dużą zręcznością. 
 
Kultowy w niektórych kręgach tytuł Biermana w boleśnie realistyczny sposób odzwierciedla alienację, skostnienie i brak wrażliwości, jakie wypełniają ulice Nowego Jorku oraz ciało wielkomiejskiej społeczności. Czy podły snob zasłużył na los, jaki go spotkał? Czy kolejny szczebel kariery wart jest nieustannego stresu i zgryzot? Wreszcie – czy w wielkim mieście upadek jednostki w ogóle coś znaczy? Takie pytania prowokuje swoim "Pocałunkiem wampira" reżyser Robert Bierman.