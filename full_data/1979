<unique_name>
2001.Odyseja.Kosmiczna
<film>
2001: Odyseja kosmiczna
<film_link>
http://www.filmweb.pl/2001.Odyseja.Kosmiczna
<film_rating>
7.7
<review_link>
http://www.filmweb.pl/reviews/Nieko%C5%84cz%C4%85ca+si%C4%99+podr%C3%B3%C5%BC-6540
<reviewer_mark>
8
<review>
"2001: Odyseja Kosmiczna" jest jednym z niewielu filmów, które możemy interpretować na setki sposobów. W tej recenzji zajmę się własną interpretacją arcydzieła Stanleya Kubricka, które na zawsze zmieniło świat filmu science fiction. 
 
Już sam początek zmusza widza do interpretowania. Grupa małp odnajduje na pustyni monolit, który wywołuje zaciekawienie oraz wielkie zmiany, które mają nastąpić. Małpa nie wie, do czego on służy, może tylko podziwiać to, co odnalazła. Jednak tuż po tym wydarzeniu zostaje ukazane przełomowe odkrycie, które na zawsze zmieni życie wszelkiego stworzenia - zostaje wynaleziona broń, a same małpy zmieniły nastawienie nie tylko do innych zwierząt, ale również do samych siebie. Kolejnym etapem jest zmiana postawy. Przed odkryciem monolitu małpy chodziły zgarbione, jednakże później widzimy je w pozycji wyprostowanej. Kubrick chciał pokazać jak i pod wpływem czego nastąpiła ewolucja z małpy w człowieka. Odpowiada nam - w imię czegoś wielkiego, nieznanego, które możemy tylko podziwiać i pod jego wpływem zmieniać nasze życie. 
 
Tutaj historia ewolucji się kończy, a następuje nowy etap wędrówki człowieka – próba poznawania "nieznanego". Grupa naukowców zostaje wysłana na Księżyc, żeby zbadać pierwsze oznaki życia pozaziemskiego. U celu podróży badacze odnajdują taki sam monolit, jaki kiedyś odnalazły małpy na pustyni. Jednak misja kończy się niepowodzeniem, a kontakt zostaje utracony. Wydaje mi się, że było to ostrzeżenie, aby zaniechać wszelkich badań nad "nieznanym". Ostrzeżenie, które człowiek zlekceważył. 
 
Zostaje wysłana następna grupa astronautów, tym razem na Jowisza, gdzie został odnaleziony monolit, taki jak na Księżycu, jednak większy. Statek kosmiczny kierowany jest przez superkomputer HAL 9000, który ma ułatwić misję. Staje się jednak zupełnie odwrotnie. Wydaje mi się, że jest to kolejne ostrzeżenie, które człowiek zlekceważył. HAL zostaje odłączony z piętnem sprawcy wszelkich nieszczęść, które zdarzyły się podczas wyprawy. Prawdopodobnie tak jak monolit zadziałał kiedyś na małpę, tak teraz zadziałał na HALa i również on zmienił nastawienie do człowieka, chcąc ocalić go przed kolejnymi próbami poznania "nieznanego", które również miałyby się zakończyć niepowodzeniem. Po tym wydarzeniu następuje najważniejsza część filmu. Kubrick pokazuje widzowi obfitą w znakomite efekty specjalne podróż w czasie. U jej kresu jedyny żyjący astronauta David Bowman widzi... samego siebie w ostatnich minutach życia. Leżąc na łożu śmierci, ukazuje mu się monolit, któremu poświęcił życie, aby zgłębić jego tajemnicę. Bowman symbolizuje człowieka, który w obliczu wzniosłego "nieznanego", mającego symbolizować Boga zachowuje się jak... małpa. Nie potrafił go pojąć i tak naprawdę zatoczył błędne koło - od ewolucji, poprzez kosmiczne podróże, z powrotem do małpy. Jednakże był również inny efekt tej podróży. Nienarodzone dziecko, jakie widzimy na końcu filmu, ma oznaczać narodziny nowych planet, nowych ludzi i nowych wypraw, aby poznać "nieznane". Wypraw, których będzie jeszcze wiele i które nigdy się nie zakończą. Stanley Kubrick chce nam przez to powiedzieć, że człowiek jest tylko człowiekiem i, mimo wszelkich prób, tak naprawdę nigdy się nie dowie prawdy o Bogu. 
 
Sam film jest również arcydziełem od strony technicznej. Mimo że scenariusz jest oparty na powieści Arthura C. Clarke'a, to prace nad nim trwały prawie 2 miesiące. Piękna muzyka Johanna Straussa, powolne ruchy kamery, nadające niesamowity klimat i świetne główne role sprawiają, że podczas oglądania filmu ani razu nie spojrzymy na zegarek, a on sam skończy się nagle zostawiając nas z wieloma zagadkami do rozwiązania. 
 
Podsumowując - "2001: Odyseja Kosmiczna" to bezbłędne arcydzieło gatunku science fiction, które na zawsze zostawiło ślad w historii kinematografii. Będą nim zachwyceni nie tylko widzowie, którzy zgłębiają tajemnicę "nieznanego", ale również ci, którzy zwrócili uwagę na ten tytuł ze zwykłej, ludzkiej ciekawości.