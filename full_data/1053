<unique_name>
film/Wojna+polsko-ruska-2009-298581
<film>
Wojna polsko-ruska
<film_link>
http://www.filmweb.pl/film/Wojna+polsko-ruska-2009-298581
<film_rating>
5.1
<review_link>
http://www.filmweb.pl/reviews/Filozof+w+dresie-8783
<reviewer_mark>
9
<review>
Maksymalnie zaskoczył mnie fakt, iż ten genialny, psychodeliczny, chory, komiksowy, ohydny, przygnębiający, wulgarny film powstał w naszym kraju. Nic tak śmiałego i odkrywczego nie pojawiło się jeszcze w XXI wieku w Polsce. Coraz częściej reżyserzy kręcili słodkie romansidła czy filmy taneczne, które tylko pozowały na eksperymenty z gatunkami. To dziełko ma jednak w sobie coś przyciągającego uwagę. 
  
Reżyser wprowadza nas do fikcyjnej, alternatywnej polskiej rzeczywistości. Na porządku dziennym są tu sataniści, "plastikowe blondynki" i dresiarze. Silny jest przedstawicielem tej ostatniej grupy. Stanowi on przykład typowego, niezbyt rozgarniętego wszechpolaka, który podobnie jak połowa społeczeństwa jego świata, zażywa w dużych ilościach narkotyki. Ostatnio ma olbrzymi problem z dziewczyną Magdą, co skłania go do banalnych, lecz ciekawych refleksji. Silny, mimo że żyje w fikcyjnym świecie, jest prawdziwą osobą z krwi i kości. Cierpi, nie może pogodzić się, z tym, że Magda na boku kręci z kimś innym. W jego życiu, które ostatnio przypomina jakiś chory film, uczestniczy w dziwnych wydarzeniach: od kuszenia szatana w postaci Andżeli, do spotkania ze Stwórcą. Reżyser podkreśla wiele razy, iż nie jest to świat prawdziwy, ukazując nam np. spektakularne wymioty w formie wytrysków. Wszystko to wzięte do kupy, stanowi ostrą, psychodeliczną jazdę bez trzymanki. 
  
Tak, jest to nieźle pokręcony film, który nie trafi do każdego. Przeciętny człowiek nie podejdzie do tematu z potrzebnym dystansem. Tym bardziej, że przeważnie wszystko kręci się wokół "amfy" i drugów. Młody Żuławski stworzył iście demoniczne kino, dołączając do scenariusza psychodeliczne, wbijające w fotel sceny. Przede wszystkim świetnie przeniósł z książki zaniki pamięci poprzez zamazywanie obrazu, oraz zmieniające się diametralnie oczy Silnego. Nigdy też nie zapomnę wykonania piosenki przez Andżelę w domu u Andrzeja. Moja ulubiona scena, rozgrywa się przed polskim fast-foodem. Jest to moment walki Silnego z Lewym, bardzo mocno zapisującej się w pamięci. Taki "Matrix" to nic w porównaniu z tą sceną. I niech nie zniechęci was fakt, że we wspomnianym dziele S.F. mamy dobrze znających się na swoim fachu kaskaderów, a w "Wojnie" zwykłych aktorów. Ta scena jest po prostu mistrzowsko zmontowana. To trzeba zobaczyć na własne oczy. Tym bardziej, że całość dopełnia psychodeliczna muzyka, doskonale prezentująca się w filmie. 
  
Aktorsko film stoi na wyżynach. Takiego połączenia najciekawszych aktorów młodego pokolenia dawno nie widziałem. Przede wszystkim mamy Borysa Szyca, który w przeciągu 2 miesięcy zmienił się w napakowanego, mówiącego osiedlową gwarą Silnego. Od dawna interesuje się tym aktorem, ponieważ w mojej opinii, bardzo starannie dobiera scenariusze. To między innymi dzięki niemu obejrzałem to dzieło. Pojawiają się w filmie również interesujący Michał Czernecki, ukochana Xawerego Żuławskiego Maria Strzelecka, Roma Gąsiorowska, Anna Prus i Sonia Bohosiewicz. Każdy z aktorów miał chociaż chwilę, aby się wykazać. Stworzyli inne, mocne i wyraziste postacie. Warto również wspomnieć o genialnym epizodzie młodego Bartłomieja Firleta. Nie mogę wyjść z podziwu, z jaką szybkością i dykcją, niektórzy przeklinają! To naprawdę robi wrażenie! 
  
Nie za bardzo spodobał mi się pomysł wstawienia pisarki Doroty Masłowskiej i rodziny do filmu. Reżyser pokazuje jej świat w barwach polsko-ruskich, a poszczególne wydarzenia jako inspiracje. W pewnych momentach może się ona wydawać nawet Wielkim Bratem. Mimo wszystko, kompletnie mi się to nie podobało. Zdecydowanie obecność dwóch planów psuła oglądanie filmu i jego odbiór. Jedyna zaleta to scena masakry nad grillem, gdyż w niewielu polskich dziełach występuje tyle krwi. Tak na marginesie, autorka książki "Wojna polsko ruska pod flagą biało-czerwoną" miała duży wpływ na produkcję filmu. Z początku była nastawiona bardzo sceptycznie do kolejnej próby ekranizacji jej książki. Według mnie jednak dobrze postąpiła, powierzając Xaweremu Żuławskiemu reżyserię filmu. W pewnych momentach, w moim przekonaniu, film przerósł dzieło Masłowskiej. Nie było aż tak przedłużającego się zakończenia, a wspomniana walka dresiarzy robi wrażenie. Kolejna wada filmu to udźwiękowienie. Mam nadzieję, że Polacy w końcu poprawią się w tym aspekcie, bo było naprawdę koszmarnie. 
 
Nowy film Żuławskiego nie jest wybitny. To świetne, luźne, lekko eksperymentalne kino, ale mnie zachwyca szczególnie jako wydarzenie. Nie ma co myśleć o rewolucji w rodzimej kinematografii. Filmy robione dla kasy dalej będą powstawać, ale na pewno "Wojna polsko-ruska" trafi w poczet najciekawszych polskich filmów.