<unique_name>
film/Halloween+3%3A+Sezon+czarownic-1982-34738
<film>
Halloween 3: Sezon czarownic
<film_link>
http://www.filmweb.pl/film/Halloween+3%3A+Sezon+czarownic-1982-34738
<film_rating>
4.3
<review_link>
http://www.filmweb.pl/reviews/Noc%2C+gdy+nikt+nie+wr%C3%B3ci+do+domu-4687
<reviewer_mark>
5
<review>
Pod takim hasłem reklamowano trzecią z kolei część słynnego "Halloween". Bardziej spostrzegawczy zapewne zauważą, że stoi ono w opozycji do tego, które promowało film Carpentera - "Noc, gdy ON wrócił do domu". W dodatku dziwnie brzmiący podtytuł - "Sezon czarownic" - zwiastował nam film wątpliwej jakości. 
 
Firma Silver Shamrock produkuje maski dla dzieci na Halloween. Reklamy owych produktów przed telewizory ściągają miliony dzieciaków, które z kolei naciągają rodziców na ich zakup. Podczas emisji ukazuje się piosenka, która nakazuje zebrać się młodym widzom przed ekrany swych odbiorników, bo czeka ich niespodzianka. W międzyczasie do Santa Mira - miasta, gdzie znajduje się tajemnicza firma - przybywają główni bohaterowie filmu, Dan i Ellie. Dziewczyna szuka tu odpowiedzi na tajemniczą śmierć ojca. Wkrótce odkrywają, że właściciel firmy - Conal Cochran - należy do wyznawców krwawej sekty. W podziemiach jego budynku znajduje się kamień Stronehenge. Produkowane maski zaczynają wydzielać niebezpieczną substancję, która zabija widzów przed telewizorami. Zabójcza moc uwalniana jest poprzez piosenkę z reklamy. Czy bohaterom filmu uda się powstrzymać szalonego Cochrana i zapobiec nadchodzącej katastrofie? 
 
Na pierwszy rzut oka widać, że trzecia część serii pod względem fabularnym całkowicie odcina się od swoich poprzedników. John Carpenter i spółka założyli sobie realizację filmów, których akcja toczyłaby się w Wigilię Wszystkich Świętych, jednak każdy z nich miałby przedstawiać zupełnie odmienną historię. Pomysł ten delikatnie mówiąc nie przypadł fanom do gustu. Szczerze powiedziawszy to wcale nie ma się czemu dziwić, gdyż opowieść jaką serwują nam twórcy, może i jest oryginalna, ale za to bardzo absurdalna. Co ciekawe w filmie nie pojawia się żadna czarownica, więc tytuł może wprowadzić w błąd. 
 
Z "Halloween 3" po raz pierwszy zetknąłem się kilkanaście lat temu. Doskonale pamiętam, gdy niecierpliwie wyczekiwałem na planie Myersa, którego to występu się oczywiście nie doczekałem. No chyba, że liczyć scenę pobytu głównego bohatera w barze, gdzie w telewizji leci reklama pierwszej części cyklu. Druga sprawa to krótki występ Nancy Kyes, znanej nam z dwóch poprzednich części. Trzeba jednak przyznać, że to marne pocieszenie. A skoro mowa o aktorach, to przyznam, że prezentują oni przyzwoity poziom. Na tle całej obsady najbardziej błyszczy Tom Atkins, którego Dr Challis jest postacią pierwszoplanową, dlatego też miał on największe pole do popisu. Muzyka autorstwa Johna Carpentera i Alana Howartha skomponowana za pomocą syntezatora prezntuje zadowalający poziom, choć zapewne w pamięci na dłużej nikomu nie zapadnie. Niestety ani krzty dobrego słowa nie można powiedzieć o efektach specjalnych. Wyglądają bardzo sztucznie i obecnie mogą przyprawić niejednego o szyderczy uśmiech. Najlepszym tego przykładem jest sekwencja wyrywania głowy bezdomnemu czy śmierć kobiety w motelu. Ponadto można się przyczepić do niektórych zbędnych i nic nie wnoszących wątków, które po prostu mijają się z celem. Bardziej chyba posłużyły jako przedłużenie czasu projekcji, a tym samym większe przestoje między istotniejszymi scenami. 
 
W zasadzie początek filmu jest dość intrygujący i co najważniejsze trzyma w napięciu. Niestety po upływie jakichś 20 minut od napisów początkowych, akcja "siada" i niepostrzeżenie do filmu wkrada się nuda. Dalsze minuty seansu wcale nie przysparzają większych emocji, bo całość niemiłosiernie się wlecze. Z kolei samo zakończenie rozczarowuje i pozostawia spory niedosyt. 
 
"Halloween 3: Sezon czarownic" to na pewno rozczarowanie. Nie bez powodu film okrzyknięto jedną z największych pomyłek tamtego okresu. Miłośnicy dwóch poprzednich części po prostu nie mają tu czego szukać. Na pewno jednak znajdą się i tacy, którzy po omawianą pozycję sięgną choćby z ciekawości. Próba nastawienia myśli, że mamy do czynienia ze zwykłym horrorem, który nie uchodzi za kolejną część znanej serii, może okazać się zbawienna. Trudno jednak o takie podejście, gdy ekran powitalny przesłania nam napis "Halloween". Ten tytuł zarezerwowany jest wyłącznie dla Michaela Myersa i nikt nie powinien tego kwestionować. 
 
 
