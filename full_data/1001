<unique_name>
Sweeney.Todd
<film>
Sweeney Todd: Demoniczny golibroda z Fleet Street
<film_link>
http://www.filmweb.pl/Sweeney.Todd
<film_rating>
7.6
<review_link>
http://www.filmweb.pl/reviews/Sweeney+bez+g%C5%82owy-5704
<reviewer_mark>
8
<review>
Na samym początku muszę przyznać bez bicia, że uwielbiam filmy Tima Burtona. Pewnie większość uzna w tym momencie moją recenzję za mało obiektywną. I wcale obiektywna nie musi być. Moje zdanie, moja opinia. Kto chce, niech czyta ;) 
 
Film opowiada historię mężczyzny, słynnego niegdyś golibrody, który wraca do rodzinnego miasta pod innym nazwiskiem – Sweeney Todd. W początkowych scenach poznajemy szczegóły przeszłości. Jako Benjamin Barker prowadził spokojne życie wraz z piękną żoną i paromiesięczną córeczką. Wszystko skomplikowało się, gdy miejscowy sędzia (jak zwykle świetna rola Alana Rickmana) postanawia podstępem wykraść Barkerowi kobietę. Wydaje niesłuszny nakaz aresztowania golibrodę. Uprowadza i gwałci żonę Benjamina, a córkę Johannę więzi u siebie w posiadłości. Zakończenie zaskakuje, trzyma poziom całego obrazu. 
 
Scenariusz filmu powstał na podstawie sztuki Christophera Bonda i libretta Hugh Wheelera. Mimo że powstało wiele produkcji traktujących o Sweeney’u Todd, żadna nie osiągnęła pożądanej popularności. Jak jest z tym filmem? Opowieść idealnie pasuje do nakręconych wcześniej obrazów Burtona. Horror przeplata się z czarną komedią, okraszony gotyckim musicalem przywodzi od razu na myśl „Jeźdźca bez głowy” i „Edwarda Nożycorękiego”. Warto zwrócić uwagę na świetną grę aktorów pierwszo- i drugoplanowych. Johnny Depp jest tym dla Burtona, kim dla Woody’ego Allena Scarlett Johansson. I bardzo dobrze, bo Depp to niezastąpiony element twórczości pana Tima. Przyjemnym smaczkiem było oglądać Sachę Baron Cohena w jakże nieszablonowej roli golibrody Pirelli’ego. Miło było również ujrzeć ulubionych aktorów, śpiewających na wielkim ekranie. Proszę jednak nie przybliżać takich nieporozumień jak „Jak oni śpiewają”, bo to inna bajka. Aktorzy w „Sweeney’m...” śpiewają dobrze. Może nie należę do osób obdarzonych nieomylnym słuchem, ale potrafię dosłyszeć, czy komuś słoń na ucho nadepnął. Wiadomo, technika tak poszła naprzód, że teraz byle kakofonię zamienić w przyjemną muzykę. 
 
Na najwyższe uznanie zasługuje oprawa audiowizualna filmu. Magiczne ujęcia polskiego operatora Dariusza Wolskiego, który plasuje się w czołówce operatorów z całego świata, wprowadzają widza w magiczny świat. Muzyka Stephena Sondheima jako dopełnienie całości. Doskonale wpasowana wprowadza niepowtarzalny nastrój, a razem z wyjątkową scenografią tworzy niesamowity burtonowski klimat, absolutnie nie do podrobienia. 
 
Kolejną kwestią do omówienia jest przemoc. Dość kontrowersyjny temat, gdyż spotkałem się z opiniami, że krwi w najnowszym filmie Burtona stanowczo za dużo. Oczywistym jest, że najnowsza produkcja z Johnnym Deppem nie jest przeznaczona dla osób niepełnoletnich. Krew tryska hektolitrami, ciała zamordowanych nieszczęśników w drastyczny sposób łamią sobie karki, spadając na kamienną posadzkę w piwnicy. Chociaż po pewnym czasie widz zaczyna patrzeć na te okrucieństwo z przymrużeniem oka. Właśnie w ten sposób jeszcze bardziej daje się wyczuć wyjątkowe poczucie czarnego humoru reżysera. 
 
„Sweeney Todd: Demoniczny golibroda z Fleet Street” nie jest filmem dla każdego. Nie wszystkim odpowiada czarny humor Burtona. Wszystkich, którzy ukończyli 18 lat i podobał się im się „Jeździec bez głowy”, zachęcam do obejrzenia tego filmu. Obejrzałem go w dzień polskiej premiery. Z kina wyszedłem zadowolony. Z ulgą stwierdziłem, że twórczość Burtona nadal trzyma, zadany przez laty, poziom.