<unique_name>
film/Nie+zestarzejemy+si%C4%99+razem-1972-98865
<film>
Nie zestarzejemy się razem
<film_link>
http://www.filmweb.pl/film/Nie+zestarzejemy+si%C4%99+razem-1972-98865
<film_rating>
6.4
<review_link>
http://www.filmweb.pl/reviews/Pi%C4%99kna+i+bestia-16464
<reviewer_mark>
6
<review>
Psychika ludzka to temat rzeka. W świecie filmowym podejmowane są próby jej rozgryzania, często na bazie relacji damsko-męskich. Hollywood stworzyło tony taśm z opowieściami romantycznymi, które niejako miały stanowić klucz do zrozumienia naszej natury. W takich produkcjach na ogół przystojny, szlachetny, adorujący wybrankę mężczyzna zdobywał serce kobiety, wygrywając konkury z obłudnym prostakiem. 
 
Wiemy jednak, że nie zawsze tak jest. Pewnie każdy z nas zadawał sobie nieraz pytanie, dlaczego ta piękna, inteligentna kobieta daje sobą pomiatać temu brutalowi. Dlaczego staje się jego niewolnicą, mimo że nie trzymają jej żadne więzy fizyczne lub prawne. Trzyma tylko serce, które ciągnie do chama, mimo iż ze strony chama doznaje przede wszystkim bólu i upokorzenia. 
 
Opisaną powyżej relację znajdujemy we francuskim filmie z roku 1972 pod tytułem "Nie zestarzejemy się razem" w reżyserii Maurice'a Pialata. Film skupia się na związku dojrzałego, żonatego mężczyzny Jeana (nagrodzony Złotą Palmą Jean Yanne)  ze znacznie młodszą kochanką Catherine (Marlene Jobert). Miłość i oddanie Catherine budują w świadomości mężczyzny poczucie władzy, które prowadzi go do wyładowywania negatywnych emocji na kochance, pomiatając nią w zależności od aktualnego samopoczucia. Jest to typowa postawa "małego człowieczka" z kompleksami, odreagowującego problemy na słabszej istocie. Nie to jest niestety zjawisko unikalne i trudne do zrozumienia. Bardziej tajemniczym jest magnetyczne uczucie, nazywane zwyczajowo miłością, które nie pozwala pogardzanej kobiecie opuścić swojego tyrana. Tym bardziej jest to niezrozumiałe, że poza nieciekawym obyciem, facet nie może się pochwalić przynajmniej atrakcyjną fizycznością. W odróżnieniu do Catherine, której delikatna i niebanalna uroda mogłaby porwać niejedno męskie serce. Uroda ta bywa podważana przez Jeana, który w jednym z dialogów ruga Catherine i wmawia jej brzydotę, choć widzimy, że to jest nieprawda. 
 
Właśnie w dialogach zawiera się sedno filmu. Maurice Pialat serwuje nam rozmowy kochanków, które prowokują do refleksji nad takim toksycznym związkiem. A związek w trakcie filmu ewoluuje, przechodzi przez momenty przełomowe, o których widz  dowiaduje się tylko z prezentowanych przez reżysera rozmów, podanych w sposób prosty, prawie ascetyczny. Najczęściej mamy do czynienia ze statycznymi ujęciami w samochodzie, w mieszkaniu, czy w plenerze, na tle których prowadzone są dyskusje stanowiące istotę filmu. Jest to zabieg jak najbardziej uzasadniony, pozwalający skupić się na przekazie ustnym bohaterów. A czy ten przekaz ustny dostarcza nam rzeczywistych powodów do refleksji, czy tylko jest wypełniającym czas bełkotem, to już inna spawa. 
 
Poza głównymi bohaterami, wprowadzone zostały też dodatkowe postacie (rodzice Catherine, żona Jeana), ale wątki z nimi związane są bardzo poboczne i nie odciągają uwagi od głównego motywu. Trochę tylko zastanawiająca jest jeszcze relacja Jeana ze swoją żoną Francoise, która nie tylko wie o istnieniu kochanki swoje męża, ale również pomaga mu w odzyskiwaniu jej. Być może francuska obyczajowość (zwłaszcza z okresu rewolucji seksualnej) różni się od naszej i dlatego uznaję taką sytuację za zaskakującą. 
 
Nakręcony ponad 40 lat temu film nadal może zainteresować widza. Psychika ludzka dotycząca relacji damsko-męskich nie przeszła zasadniczej ewolucji od tamtego czasu i wciąż tematyka filmu jest aktualna. Również sposób podania tematu nie różni się zbytnio od współczesnych realizacji. No może poza dodatkowym smaczkiem, jakim może być obserwowanie scenerii francuskich z lat 70., okraszonych oldskulowymi w dzisiejszym odbiorze ubiorami i samochodami. 
