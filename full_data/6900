<unique_name>
Veer.Zaara
<film>
Veer-Zaara
<film_link>
http://www.filmweb.pl/Veer.Zaara
<film_rating>
7.9
<review_link>
http://www.filmweb.pl/reviews/Najpi%C4%99kniejsza+mi%C5%82o%C5%9B%C4%87+%C5%9Bwiata-15574
<reviewer_mark>
10
<review>
W 2004 roku Yash Chopra (twórca innego megaprzeboju "Serce jest szalone") nakręcił prawdopodobnie jeden z najpiękniejszych filmów o miłości wszech czasów. W roli głównej obsadził swojego ulubieńca, Shah Rukh Khana ("Czasem słońce, czasem deszcz" czy "Don"). Partnerują mu przepiękna Preity Zinta ("Nigdy nie mów żegnaj") w roli Zaary, ukochanej Veera, oraz Rani Mukerji (znów "Czasem słońce, czasem deszcz") w roli jego adwokat - Saamiyi Siddiqui. 
 
Fabuła jest prosta, ale do czasu. Seans zaczyna się recytacją mądrości indyjskich, po czym następuje nietypowy, teledyskowy wręcz wstęp w wykonaniu SRK. Trzeba przyznać, że mimo wielu wątpliwości co do umiejętności śpiewu niektórych indyjskich gwiazd akurat SRK ma naprawdę piękny głos. Główny bohater, Veer Pratap Singh, jest wojskowym pilotem ratunkowym. Główną bohaterkę, Zaarę Hyat Khan, poznaje podczas misji ratunkowej pasażerów autobusu, który spadł z urwiska. Pakistanka pojechała zanurzyć prochy zmarłej niani w świętej rzece hindusów. Spotkanie odmienia ich życie. Spędzają ze sobą dwa pamiętne dni. Następnie akcja przenosi się 22 lata później, Veer tkwi w Pakistańskim więzieniu. Saamiya jest młodą adwokat, która otrzymuje pierwszą sprawę. Tak spotyka milczącego od 22 lat Veera. Ten wskutek jej słów, po raz pierwszy od tych lat się do niej odzywa i zaczyna opowiadać swoją historię... 
 
Shah Rukh Khan jest znakomitym aktorem, co udowodnił wiele razy, ale w "Veer-Zaara" wzniósł się na wyżyny umiejętności. On nie grał Veera, on nim był. Zarówno Rani Mukerji, jak i Preity Zinta (która partnerowała SRK już bodajże 6 razy) zagrały na swoim poziomie, choć to ta druga wiodła prym, jedna z najpiękniejszych aktorek indyjskich, do tego o pięknym głosie. 
 
Pozytywnie zaskakuje weteran kina, Amitabh Bachchan, który zazwyczaj gra twarde i nieustępliwe postaci, tym razem wcielił się w "wyluzowanego" staruszka. Manoj Bajpayee natomiast w roli narzeczonego Zaary i czarnego bohatera opowieści wbija w fotel, wyraźnie daje się odczuwać nienawiść do jego postaci. Poza nimi w filmie zagrała cała śmietanka indyjskich aktorów, jak Boman Irani czy Hema Malini. 
 
"Veer-Zaara" to przedostatni i jednocześnie najlepszy film Yasha Chopra, który zmarł w 2012 roku. Z całą pewnością jest też jednym z najpiękniejszych w dorobku reżysera. Za cudowne zdjęcia odpowiada Anil Mehta ("Jab Tak Hai Jaan"), w Indiach uważany za jednego z najlepszych operatorów. Za muzykę odpowiada Sanjeev Kohli, który zaadaptował niewydane utwory swojego ojca, Madana Mohan. Scenariusz napisał natomiast syn reżysera Aditya Chopra (wyreżyserował melodramat "Miłość żyje wiecznie", który również stał się wielkim przebojem). 
 
Kino indyjskie rządzi się własnymi prawami i wielu odrzuci jego bogactwo i kicz, jednakże polecam, spróbujcie zobaczyć ten film. Jest długi, lecz nie dłuży się. Umiejętności wokalne aktorów nie rażą, a nawet są dobre, więc powinno to zadowolić nawet fanów klasycznych musicali. Nie jestem skory do wystawiania tak wysokich ocen filmom z Indii, jednakże, jak dla mnie, ten film to arcydzieło w swoim gatunku i polecam każdemu, czy to fanowi Bollywood, czy też nie.