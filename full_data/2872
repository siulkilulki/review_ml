<unique_name>
film/Melancholia-2011-547745
<film>
Melancholia
<film_link>
http://www.filmweb.pl/film/Melancholia-2011-547745
<film_rating>
6.9
<review_link>
http://www.filmweb.pl/reviews/To+ostatnia+niedziela...-11724
<reviewer_mark>
8
<review>
"Melancholia" to kolejny film wielkiego prowokatora, dogmatyka i obrazoburcy współczesnego kina - Larsa von Triera. Tym razem możemy zapomnieć o mrocznej, psychologicznej tułaczce po dziewiczym lesie, znanej z "Antychrysta" - poprzedniego filmu Larsa. Dla odmiany reżyser serwuje nam koniec świata, podany w jakże ciekawej otoczce, nieuchronnie zbliżającej się w kierunku Ziemi planety - Melancholii. 
 
Justine (Kirsten Dunst) ma wszystko, czego może chcieć każda kobieta. Świeżo upieczonego, przystojnego, inteligentnego męża z dobrą posadą. Siostrę, która zorganizowała jej piękny, wystawny ślub w cudownej posiadłości otoczonej zapierającymi dech w piersiach widokami i polem golfowym. Jednak coś nie daje jej spokoju, męczy, przeraża. Może to ta czerwona gwiazda, która dopiero co pojawiła się na niebie? 
 
Tak właśnie zaczyna się pierwsza część filmu, zatytułowana "Justine", traktująca o ślubie  
bohaterki. Poprzedza ją prolog pełen psychodelicznych ujęć w zwolnionym tempie, jakże  
przypominających te z "Antychrysta". Stanowią one poniekąd preludium do tego co zobaczymy w drugiej części filmu. Ta bowiem przedstawia już z goła co innego i skupia się na postaci siostry Justine - Claire (świetna kreacja Charlotte Gainsbourg).  Zaczynamy być świadkami powolnego oswajania z tym, co nieuniknione - definitywnym końcem. 
 
Trier główny motyw filmu, o dziwo, zaczerpnął z naszych realiów, a konkretnie dość głośnej wśród pseudonaukowców teorii zbliżającej się ku Ziemi planety Nibiru. Melancholia ma większe znaczenie w drugiej części filmu, eksponując patos i potęgując uczucie zbliżającej się zagłady. Wszystko idealnie skomponowane ze świetnymi zdjęciami, ujmującymi kolorystycznie klimat danej sceny. 
 
Do produkcji zaangażowano wiele gwiazd. Mamy tu świetne aktorki. Po Dunst  (słusznie nagrodzonej w Cannes) i Gainsbourg, należy wspomnieć o fenomenalnej, grającej Gaby, apodyktyczną matkę sióstr, Charlotcie Rampling. Wśród panów mamy tak znamienitych aktorów, jak Kiefer Sutherland, John Hurt, czy znany już fanom von Triera z "Przełamując fale" Stellan Skarsgård, bez którego nie dałoby się ukazać gęstej, dusznej atmosfery ślubu. 
 
Nie da się oprzeć wrażeniu, że von Trier próbuje przemycić w filmie trochę mistycyzmu, trochę symboliki. Wydaje się, jakby wciąż czerpał inspiracje z filmów Tarkowskiego. To jednak pozory. To w pełni autorski i osobisty pomysł na to, jak ukazać nieuchronny koniec. Nie wiadomo, co myśleć o tej produkcji. Z jednej strony jest to z pewnością dzieło natchnione, pełne artyzmu, będące poza czasem. Z drugiej nie odpowiada na żadne z pytań, a nawet ich nie zadaje. To czysty obraz depresji, niegdyś zwanej melancholią.