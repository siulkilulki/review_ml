<unique_name>
film/Kochanice+kr%C3%B3la-2008-297154
<film>
Kochanice króla
<film_link>
http://www.filmweb.pl/film/Kochanice+kr%C3%B3la-2008-297154
<film_rating>
7.1
<review_link>
http://www.filmweb.pl/reviews/Gor%C4%85ce+%C5%82%C3%B3%C5%BCko+kr%C3%B3la-6274
<reviewer_mark>
6
<review>
Patrząc na kolorowe plakaty reklamujące "Kochanice króla", trudno sobie wyobrazić, że najnowsza produkcja Justina Chadwicka będzie pozbawiona przekoloryzowania, wszechobecnego pompatyczności i niezgrabnych dialogów. Historia Anny i Marii Boleyn opowiedziana w filmie z jednej strony wzrusza, z drugiej wprawia w konsternację. Autentyczność faktów mija się z fikcją scenariusza, choć próba przedstawienia XVI-wiecznej Anglii wyszła niczemu sobie. Im większe możliwości dla filmowców względem efektów, montażu, doboru aktorów, tym bardziej dawne dzieje i legendy owiane są przejaskrawieniem i bywają wymysłem wyobraźni. 
 
Dwie siostry - Anna (Natalie Portman) i Maria (Scarlett Johansson) poddane woli ojca i brata matki wciągnięte zostają w intrygę, w której stawką jest poniekąd przyszłość Anglii. Na próbę zostaje wystawiona Anna, lecz swoim zachowaniem wzbudza złość króla Henryka VIII (Eric Bana). Nie pozostało zatem nic innego, jak popchnąć Marię do uwiedzenia Henryka. Zaczyna się pełna pożądania, ale także nienawiści, pogardy i wyrachowania gra o względy monarchy. Z czasem się jednak okazuje, że władca sam lepiej potrafiłby zająć się tym całym bałaganem niż ludzie ingerujący w rzekome szczęście swoich dzieci i pomyślność kraju. 
 
Jak nietrudno się domyślić, obie siostry wylądowały w łóżku Henryka. Nazywane potem ladacznicami Boleyn musiały same dbać o swoją pozycję i szczęście. Zabawnym przy tym wydaje się fakt, że wszystkie opisy dystrybutora jak i reklamy głoszą o niejakim hardym współzawodnictwie Anny i Marii. Faktycznie, obie miały za zadanie rozkochać w sobie monarchę, lecz między siostrami leży ogromna przepaść przepełniona różnicami charakteru. Otóż Maria to łagodna dziewczyna, cicha, subtelna i delikatna, której marzeniem jest pozostanie na wsi z kochającym mężem. Anna natomiast jest zaborcza, pragnie władzy, wpływów, ma silny charakter i nie pozwala sobie na słabość. Pierwsza z nich rzeczywiście czuje żal do siostry, lecz poddaje się i nie idzie po trupach po ukochanego (gwoli ścisłości - Henryka). Lekkie przereklamowanie. To nie dwie piękne kobiety walczą, lecz jedna z silnym charakterem. 
 
I tutaj trzeba koniecznie wspomnieć o tle historycznym. Pierwsza nieścisłość zachodzi w wieku Anny i Marii. Otóż w rzeczywistości to Maria była starsza, a nie Anna. Ponadto Maria znana była jako rozpustnica, co napawa wręcz odrobiną śmieszności, gdyż Scarlett Johansson wykreowała postać pozbawioną wręcz takich popędliwości! Zresztą trudno sobie ją wyobrazić w roli zdecydowanej Anny. 
Starszą Boleyn po królewskim małżeństwie nazywano wiedźmą. Nie bez powodu, gdyż owinęła sobie Henryka wokół palca i bezwstydnie zmusiła do unieważnienia związku z Katarzyną Aragońską (Ana Torrent). A jak było naprawdę? Królowa Boleyn była chora na polidaktylię, co objawiało się dodatkowym palcem u lewej ręki, co w ówczesnych czasach uważane było za wejście w konszachty z diabłem. I dlatego została okrzyknięta "wiedźmą". Oczywiście pominięcie tego faktu nie jest zbrodnią, lecz "Kochanice króla" to kolejna pozycja ukazująca jak zwykle piękno, ale też i zawiłość sytuacji. Chęć urozmaicenia fabuły może nie tyle zaszkodziła, co sprawiła, że momentami historia staje się zbyt chaotyczna i wymyślna. 
 
Filmowcy także odbiegli nieco od fabuły książki Philippy Gregory, na podstawie której film powstał, tworząc coś całkiem nowego. Mimo wszystko plusem filmu jest sceneria. Porównując stroje z tymi autentycznymi, trzeba przyznać, że Sandy Powell spisała się na medal. Zadbała o najmniejsze szczegóły, co wbrew pozorom jest najważniejsze. 
 
Mimo że czasem zalatuje nudą i tak naprawdę końcówka jest ciekawsza od samego środka; mimo przekoloryzowania postaci i nie trzymania ich zarysów do końca, a zmienianie w nagłym momencie; w końcu pomimo przejścia bokiem koło historii i faktów film, jest godny polecenia tym, którzy lubią królewskie intrygi, bo tego jest najwięcej i, co trzeba przyznać, najbardziej charakteryzowało ówczesną Anglię, włączając w to łóżko królewskie, które nigdy nie przestawało być gorące i gościło wszelkie księżniczki, kurtyzany znane i te mniej, wieśniaczki i kogo tylko popadnie. 
 
Tymczasem możemy wypełnić swoją filmową świadomość faktem, że "Kochanice króla" to historia, która działa się, zanim na tron weszła Elizabeth, której życie tak wiele razy było przedstawiane na ekranach kin.