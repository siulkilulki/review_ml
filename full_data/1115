<unique_name>
film/Grawitacja-2013-564230
<film>
Grawitacja
<film_link>
http://www.filmweb.pl/film/Grawitacja-2013-564230
<film_rating>
6.6
<review_link>
http://www.filmweb.pl/reviews/W+przestworzach+ba%C5%9Bniowej+techniki+kina-15147
<reviewer_mark>
9
<review>
W stronę astronautów z misji Explorer lecą tysiące odłamków przeróżnych satelitów, które uległy zniszczeniu w wyniku niepowiedzenia się próby zestrzelenia jednej z rosyjskich sond kosmicznych. Członkowie misji podejmują ewakuację, jednak po chwili dochodzi do poważnej katastrofy. Jedynymi, którzy ją przeżyli, są doktor Ryan Stone (Sandra Bullock) i Matt Kowalski (George Clooney). Od tej pory zostają oni sami w wielkim i nieskończonym wszechświecie… 
 
Cztery lata… dokładnie tyle Alfonso Cuarón i jego syn Jonas musieli czekać, aby technika dogoniła to, co zawarli w scenariuszu. Pomysł na film przewyższał możliwości realizatorskie, no ale chyba czekanie się opłaciło. Zwykle to scenariusz jest podstawą filmu, a cała reszta – efekty specjalne, muzyka czy dźwięk to tylko tło. W tym przypadku było na odwrót. "Grawitacja" była jedynie probówką tego wielkiego przełomu, które czeka kino już wkrótce. Technika idzie naprzód i stwarza filmy coraz lepsze. Przeniesienie akcji w kosmos oraz zawarcie w niej tak rozbudowanej katastrofy kosmicznej było nie lada wyzwaniem dla ekipy odpowiedzialnej za efekty i dźwięk. Majstersztyk doskonały, idealny, najlepszy. Prawdopodobnie nigdy wcześniej nie powstał film, w którym efekty specjalne w tak silnym stopniu wpływałyby na widza, wprowadzając go w stan osłupienia, zdziwienia i zachwytu zarazem. Alfonso Cuarón słynie z niezwykłego dopracowania swoich filmów. Jako reżyser jest ojcem kilku bardzo dobrych tytułów t.j. "Harry Potter i Więzień Azkabanu", "Ludzkie dzieci", czy "I twoją matkę też". "Grawitacja" jest chyba jego dotychczas najlepszym dziełem, które dopracował od początku do końca w każdym możliwym calu. Zasłużył nie tylko na Złoty Glob, ale przede wszystkim na Oscara. 
 
Muzyka w filmie robiła spore wrażenie przez cały seans, a zwłaszcza pod sam koniec. Orkiestra pod batutą Stevena Price'a wykonała swoje zadanie na wysokim poziomie, tworząc znakomity soundtrack niezwykle współgrający z filmem.   
 
Jedną z rzeczy, która może budzić lekkie niezdecydowanie podczas oceniania filmu, jest obsada. George Clooney wypadł bardzo dobrze, podobnie jak Sandra Bullock. Nie wiadomo jednak, czy to za sprawą tego, że film był krótki, czy może to wina czegoś innego, ale można odnieść wrażenie, że czegoś tu zabrakło w grze, mimo że Sandie w końcu pokazała na co ją stać. Po tych wszystkich latach udowodniła, że jest prawdziwą aktorką. Dostała nominację do Globów i z pewnością jeszcze powalczy o drugiego Oscara. 
 
"Grawitacja" otrzymała cztery nominacje do Złotych Globów – w kategorii najlepszy film, reżyser, aktorka pierwszoplanowa i muzyka. Na gali rozdania Nagród Akademii również będzie o tym dramacie bardzo głośno. Jest to z pewnością film wybitny i przełomowy, ale jakoś tak trudno jest go oceniać. Jest to dzieło znakomite, ale czegoś w nim zabrakło. Jak gdyby film był tylko zapowiedzią czegoś niesamowitego, co całkowicie odmieni oblicze współczesnego kina...