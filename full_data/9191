<unique_name>
film/Dwadzie%C5%9Bcia+dziewi%C4%99%C4%87+palm-2003-124084
<film>
Dwadzieścia dziewięć palm
<film_link>
http://www.filmweb.pl/film/Dwadzie%C5%9Bcia+dziewi%C4%99%C4%87+palm-2003-124084
<film_rating>
6.2
<review_link>
http://www.filmweb.pl/reviews/On+i+ona+samotnie+na+pustyni...-5628
<reviewer_mark>
7
<review>
Czy człowiek może stać się zwierzęciem? Czy istnieje bariera psychiczna, której przekroczenie spowoduje utracenie tego, co ludzie tak dumnie nazywają człowieczeństwem? 
 
 Zwyczajna para, młody fotograf David i Francuzka Katia słabo mówiąca po angielsku, wyruszają w podróż do 29 Palms, niewielkiego miasteczka położonego w środkowej części Kalifornii. Czerwonym Hammerem H2 SUV przemierzając pustynię, poszukują swoich idealnych miejsc ─ na rozmowę, kłótnię, miłość, seks, zazdrość i nienawiść. Zapominają o tym, że nie są sami na świecie i nagle stają się zupełnie bezbronni... 
 
 Po pierwsze: podróż. Malownicze, pustynne krajobrazy, pełne słońca. Czy w takiej scenerii może wydarzyć się coś potwornego? Jak widać może. I co gorsza, wszystko to pozostaje w widzu gdzieś głęboko długo po zakończeniu seansu. 
 
 Po drugie: czerowny Hammer. Samochód, pustynia, on i ona. Kino drogi, które nie łatwo zastąpić innym filmem. 
 
 Po trzecie: rozmowa. Chyba jedna z najważniejszych kwestii w filmie. Niby bohaterowie nie mówią nic ważnego. Aż nagle zachowują się tak jakby posługiwali się jakimś szyfrem. O co mogło jej chodzić? Dlaczego on się wścieka? Reżyser sprawnie mąci widzowi w głowie, nie daje jednoznacznej odpowiedzi, pozwala się domyślać, zastanawiać, prowadzi z widzem grę umysłów. Tak jakby chciał nam powiedzieć "Ja to widzę tak, a ty jak to widzisz? Czy umiesz spojrzeć tak głęboko, aby zrozumieć moją wizję?". Niestety, wielu widzów nastawionych głównie na kino rozrywkowe, ten zabieg będzie nudził. 
 
 Po czwarte: kłótnie kochanków. Ona żartuje, że zostawiłaby go, gdyby ściął włosy. Mówi, jednak, że faceci w krótkich włosach są przystojni. On się wścieka. A reżyser znów sobie z nas żartuje. Bohaterowie mówią o czymś, co można różnie odbierać. Widz zaczyna się zastanawiać, czeka na jakieś wytłumaczenie. Nic z tego. 
 
 Po piąte: miłość. Dumont nie daje nam lekkiej i przyjemnej opowiastki o wielkiej miłości. Miłość to dla niego przede wszystkim pożądanie, poświęcenie oraz próba wspólnego bycia razem. 
 
 Po szóste: seks. Niektórym może wydawać się zabawny, innym dziwny, albo nawet chory. Jednak upodobania seksualne bohaterów nie są przecież dla nikogo problemem, chyba, że zadają cierpienie innym ludziom... Właśnie seks ukazany w filmie ma nas zmusić do refleksji, ma być tematem do rozmowy. Podczas intymnego zbliżenia człowiek jest najbardziej bezbronny i oddany drugiej osobie. Co się stanie, gdy zaufanie zostanie zniszczone, gdy wstyd i emocje wezmą górę nad człowiekiem? Czy człowiek odarty z poczucia bezpieczeństwa jest w stanie wrócić do normalności? 
 
 Po siódme: muzyka. Jeśli już gdzieś w filmie jest, to zawsze wywołuje pozytywne emocje. Czasem wprowadza nastrój "ciszy przed burzą". 
 
 "29 palm" to film opierający się głównie na grze reżysera z widzem. Wydaje nam się, że wiemy co się zdarzy, a jednak za każdym razem jesteśmy zaskakiwani. Film dla wielu widzów nudnawy, ze względu na brak akcji. Ma jednak odrobinę wyczuwalnego niebezpieczeństwa, dziwnej grozy. Gdy jesteśmy już prawie przy końcu historii i myślimy, że czas na Happy End, nagle dostajemy "baseballem w głowę". Kiedy zdaje nam się, że jednak wszystko będzie ok, reżyser zwyczajnie masakruje naszą psychikę zakończeniem całej historii. 
Po seansie powracamy myślami do intymnych zbliżeń bohaterów. I nagle wcale nie jest nam do śmiechu. 
 
"29 palm" Bruno Dumont'a jest filmem nietypowym i trudnym w odbiorze, jednak jako dramat eksperymentalny sprawdza się bardzo dobrze. Polecam go wszystkim, choćby ze względu na refleksyjny charakter, grę reżysera z widzem i zakończenie, którego nie powstydziłby się sam Alfred Hitchcock. Jak dla mnie 7/10 w swoim gatunku.