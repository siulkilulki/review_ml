<unique_name>
film/Party+Girl-2014-712739
<film>
Party Girl
<film_link>
http://www.filmweb.pl/film/Party+Girl-2014-712739
<film_rating>
6.3
<review_link>
http://www.filmweb.pl/reviews/Party+Girl%2C+Pretty+Girl-17322
<reviewer_mark>
8
<review>
Angélique (Angélique Litzenburger) przygotowuje pokój dla swojej szesnastoletniej córki. Dziewczyna jest w rodzinie zastępczej, odwiedza matkę z okazji jej ślubu. "Nie wiem, kim jest jej ojciec" – przyznaje Angélique, kiedy z ust jej narzeczonego pada niewygodne pytanie – "byłam młoda, dużo imprezowałam". Kiedy Cynthia (Cynthia Litzenburger) się urodziła, Angélique musiała być po czterdziestce. Dziś jest po sześćdziesiątce. Nadal bawi się do białego rana, tańczy w świetle czerwonych neonów i brak jej tylko odwagi, by przyznać, że ma złamane serce. Nadszedł jednak czas, żeby się ustatkować. Księżniczka kiczu zamknięta w nocnym klubie zostanie uratowana przez księcia z bajki. Michel (Joseph Bour) zabierze ją do swojego mieszkania w małym miasteczku przy francusko-niemieckiej granicy. 
 
     Angélique Litzenburger     
     
"Party Girl" jest mroczna jak baśnie braci Grimm i naturalistyczna jak "Tajemnica ziarna" Abdellatifa Kechiche'a, jak przystało na film oparty na faktach oraz nakręcony z udziałem naturszczyków. W paradokumentalnej konwencji Samuel Theis portretuje swoją matkę – prostytutkę w futrze i getrach w panterkę. Zbyt mocno umalowaną, za bardzo eksponującą tanią biżuterię i życiowe przyzwyczajenia. Syn jednak nie ocenia matki. Nie wymierza jej kary, nie mówi o żalu. W piękną, melancholijną "Party Girl" wpisana jest czułość, cierpliwość i niebywałe zrozumienie dla postaci, która nie może pojąć ani siebie, ani targających nią emocji. Wspólnie z dwiema reżyserkami Theis przygląda się temu, co zwykliśmy nazywać niedojrzałością. Zazwyczaj mówimy o niej w kontekście amerykańskich niezależnych filmów i trzydziestolatków, którzy mieszkają w dziecięcych pokojach i żyją na koszt rodziców. Portret Angélique poszerza perspektywę. 
     
W serii świetnie zainscenizowanych scen podstarzała party girl mierzy się z presją otoczenia i udowadnia, przede wszystkim sama sobie, że nie jest w stanie wejść w role, jakie społeczeństwo narzuca kobiecie w jej wieku. Litzenburger jest wiarygodna w każdym swoim geście, niepewnym spojrzeniu uchwyconym przez kamerę Juliena Pouparda i uśmiechu, za którym skrywa się lęk i pragnienie ucieczki. Angélique tęskni za domem – nocnym klubem zawsze skąpanym w czerwonym świetle. Znajomym, oswojonym, dającym poczucie bezpieczeństwa i wolność. Tych dwóch rzeczy nie ma w szarym, zwyczajnym mieszkaniu Michela. W domu czerwień klubu zastępuje róż wyblakłych dresów; mrok ustępuje słonecznemu światłu, a barowe ćmy długie godziny mogą spędzać tylko przy kuchennym stole. Jest nudno. 
 
     Joseph Bour,  Angélique Litzenburger          Joseph Bour,  Angélique Litzenburger          Samuel Theis,  Séverine Litzenburger,  Angélique Litzenburger     

Angélique ani nie pasuje do nowego świata, ani on nie spełnia jej oczekiwań. Mimo tak wyraźnych kontrastów, w filmie Amachoukeli-Barsacq, Burger i Theisa nie ma jednak miejsca na czarno-białe podziały. "Party Girl" to wariacja na temat bajki o Kopciuszku, ale nie jej filmowa, uwspółcześniona wersja. Emocje są tu bardziej skomplikowane, powody i skutki działań – nieoczywiste, a cele – nie zawsze jasno zdefiniowane. Ślub nie musi być wisienką na torcie, a fraza "i żyli długo i szczęśliwie" zwieńczeniem historii. Gdzieś w jej połowie Michel zabiera Angélique i jej rodzinę na lot balonem. Kadr po raz pierwszy i jedyny wypełnia się wówczas feerią barw. W nas rodzi się jednak poczucie, że ów baśniowy krajobraz do niczego tu nie pasuje; że unoszące się w powietrzu balony są nadzieją na piękną podróż, ale zanim ta nastąpi, trzeba unieść się z ziemi, dać się porwać. A na to już nie każdego stać.