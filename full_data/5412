<unique_name>
Kroniki.Spiderwick
<film>
Kroniki Spiderwick
<film_link>
http://www.filmweb.pl/Kroniki.Spiderwick
<film_rating>
6.7
<review_link>
http://www.filmweb.pl/reviews/Triumf+przygody-8034
<reviewer_mark>
8
<review>
W ostatnich latach producenci chętnie sięgają po literaturę młodzieżową. Zapewne zachęcił ich do tego wielki (finansowy) sukces, jaki odniosły na dużym ekranie przygody Harry'ego Pottera. "Kroniki Spiderwick" to kolejna propozycja kina familijnego, będąca ekranizacją książki dla młodzieży. Film powinien spodobać się tym, którzy nastawieni będą na familijną rozrywkę, lecz osoby oczekujące czegoś głębszego mogą się rozczarować. Twórcy zrezygnowali z zagłębiania się w psychikę bohaterów i poszli w kierunku starej, dobrej przygodówki. Ten zabieg wyszedł całej produkcji na dobre, bo "Kroniki Spiderwick" ogląda się z niekłamaną przyjemnością. To film lekki, relaksujący - po prostu kino rozrywkowe z klasą i na poziomie.  
 
Na poziomie jest też oprawa wizualna filmu. Jak przystało na drogą produkcję z budżetem sięgającym 90 mln dolarów, w "Kronikach..." roisię od efektów specjalnych. Ich realizacją zajęli się ludzie z Industrial Light & Magic, i jak zwykle wykonali kawał dobrej roboty. Wszystkie zrobione za pomocą komputerów stworzenia świetnie prezentują się na ekranie i robią wrażenie płynnością animacji (dynamika ruchów Hogsqueal'a - prosiakopodobnego hobgoblina - to małe dzieło efektów wizualnych). Fantastycznie wyglądają też sceny, w których Jared, Simon i Mallory lecą na grzbiecie gryfa. Mówiąc krótko - ILM górą.  
 
"Kroniki..." wydano w naszym kraju na DVD w formie edycji jednopłytowej. Po włożeniu dysku do napędu, wita nas ładnie zrobione menu w języku angielskim (szkoda, że nie wykonano polskiej wersji tegoż menu). Prócz filmu, na krążku znajdziemy kilka dodatków, których niestety nie ma zbyt dużo - zapewne większa ilość bonusów weszła w skład wydania dwupłytowego, które z jakichś przyczyn nie znalazło się na polskim rynku.   
 
Pierwszy materiał bonusowy, jaki znajdziemy na płycie, to Spiderwick: It's All True - jest to krótki materiał, w którym reżyser Mark Waters opowiada o najważniejszych stworzeniach występujących w filmie, a także o sposobach obrony przed tymi złymi. Dodatek posiada polskie napisy i jest raczej przeznaczony dla młodszych widzów, którzy lubią wierzyć, że gobliny, chochliki i trolle istnieją naprawdę. Dalej w menu wyboru trafimy na trwający prawie dziewięć minut materiał It's A Spiderwick World!, w którym autorzy książkowego pierwowzoru "Kronik Spiderwick" - Holly Black i Tony DiTerlizzi - opowiadają co nieco o pracy nad cyklem powieści. Ich wypowiedzi są przeplatane krótkimi ujęciami z planu. Dodatek ten również posiada polskie napisy. Z kolei w Artur Spiderwick's Field Guide znajdziemy zbiór informacji tekstowych o stworach występujących w filmie (m.in. Bogart, Mulgarath, Hogsqueal). Za pomocą dodatku Field Guide: In Movie-Mode można ustawić tak, że owe plansze tekstowe będą wyświetlane podczas odtwarzania filmu. Wówczas, gdy na ekranie pojawi się jakieś stworzenie, ujrzymy specjalną ikonkę. Wtedy wystarczy wcisnąć guzik na pilocie lub kliknąć lewy przycisk myszy, a będziemy mogli poczytać o danym stworku. Materiał w języku angielskim. 
 
Na tym niestety kończą się dodatki w tym wydaniu DVD. Gdybyśmy (my, Polacy) otrzymali wersję dwupłytową filmu, zapewne byłoby co zachwalać, ale na nasz rynek trafił tylko jeden krążek, zawierający 15 minut materiału i nie przetłumaczone plansze tekstowe. To trochę za mało na pozytywne oceny. Mimo wszystko polecam to wydanie, ponieważ "Kroniki Spiderwick" to film, którego nie powinno zabraknąć na półce każdego prawdziwego amatora lekkich, familijnych produkcji. 
