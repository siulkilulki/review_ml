<unique_name>
film/Seks%2C+narkotyki+i+podatki-2013-658855
<film>
Seks, narkotyki i podatki
<film_link>
http://www.filmweb.pl/film/Seks%2C+narkotyki+i+podatki-2013-658855
<film_rating>
5.6
<review_link>
http://www.filmweb.pl/reviews/Dziwkarz%2C+oszust%2C+jego+kumpel+i+walka+z+systemem-15788
<reviewer_mark>
6
<review>
Christoffer Boe bardziej wierzy obrazom niż bohaterom, ufając raczej stylowi aniżeli opowiadanej historii. Rozsmakowuje się w urodzie filmowych kadrów, przez co rytm jego opowieści raz po raz niebezpiecznie zwalnia. Bo w "Seksie, narkotykach i podatkach" to nie akcja okazuje się najważniejsza, lecz natłok wizualnych atrakcji, po które sięgają twórcy duńskiego "Wilka z Wall Street". 
 
     Pilou Asbæk     

"Jeśli chcesz zostać królem, musisz być gotów pójść na wojnę" – mówi Mogens Glistrup (Nicolas Bro) do swego szefa i przyjaciela – Simona Spiesa (Pilou Asbæk). Wspólnie wkraczają do świata wielkiego biznesu, dokonując wrogiego przejęcia jednego z przewoźników lotniczych. Spies, który dotąd zarządzał jedynie biurem podróży, staje się w ten sposób właścicielem wielkiej fortuny i jedną z gwiazd skandynawskich tabloidów. O ile ekscentrycznemu Spiesowi pieniądze i tabun prostytutek w zupełności wystarczają do szczęścia, o tyle Mogens szuka czegoś więcej – chce walczyć o nową utopię, kraj, w którym nie trzeba będzie płacić podatków, ludziom będzie żyło się dostatnio, a dobra dzielone będą sprawiedliwie między różne grupy społeczne. 
 
Opowiadając historię dwóch autentycznych postaci, Boe snuje baśń o walce ze zwyrodnieniami kapitalistycznego i demokratycznego systemu. "Seks, narkotyki i podatki" przypomina zarówno "Wilka z Wall Street", jak i "American Hustle". Z jednej strony mamy opowieść o wzlocie i upadku przesadnie ambitnych bohaterów, z drugiej – przeestetyzowany, choć imponujący rozmachem historyczny landszafcik. Problemem filmu Boe jest fakt, że reżyser za bardzo lubi swoich bohaterów, a kibicując im, gubi rytm opowieści.   
 
     Pilou Asbæk     

W filmie Boe prawda zapisana jest w obrazie, a nie w bohaterach czy opowiadanej historii. "Seks, narkotyki i podatki" to wyprawa do drugiej połowy lat 60., która okazuje się wyjątkowo przyjemna dla oka, choć nieprzesadnie ciekawa. W niemal dwugodzinnym filmie Boe dzieje się niewiele, ale to, co widzimy na ekranie, wygląda olśniewająco. Bo "Seks, narkotyki i podatki" to stylistyczny i operatorski majstersztyk, w którym artefakty przeszłości – stylowe meble, ubrania sprzed czterdziestu lat, stare samochody – są równoprawnymi bohaterami. Manuel Alberto Claro, jeden z najzdolniejszych operatorów skandynawskiego kina (to on odpowiadał za zdjęcia w "Melancholii" i "Nimfomance" von Triera), kapitalnie operuje barwą i nastrojem ujęć, dzięki czemu filmowa wyprawa do lat 60. jest olśniewająca. 
 
Klasą dla siebie pozostaje także Nicolas Bro, aktor, którego talent jest odwrotnie proporcjonalny do jego fizycznej atrakcyjności. Wcielając się w błyskotliwego nieudacznika, Bro dodatkowo pozwolił się oszpecić – ma krzywe zęby i łysinę wspinającą się od czoła w kierunku potylicy. Ale kryjąc się za wyrazistą charakteryzacją, Bro nie stracił ani odrobiny ze swojej charyzmy, całkowicie przyćmiewając pozostałych członków obsady. Choćby dla niego i feerii pięknych zdjęć warto sięgnąć po duńską opowieść o dwóch takich, co chcieli ukraść więcej.