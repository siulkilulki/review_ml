<unique_name>
film/Wyjazd+integracyjny-2011-601849
<film>
Wyjazd integracyjny
<film_link>
http://www.filmweb.pl/film/Wyjazd+integracyjny-2011-601849
<film_rating>
3.8
<review_link>
http://www.filmweb.pl/reviews/Wszyscy+jeste%C5%9Bmy+z+tej+samej+wsi-12036
<reviewer_mark>
2
<review>
Lubimy się bawić. Nieważne, gdzie pracujemy, ile zarabiamy i jak się nosimy na co dzień – masa grupowych imprez zaczyna się, przebiega i kończy tak samo. Gdy tylko puszczą hamulce, luzują się krawaty i ciasno spięte włosy, ze stołu znika już tylko kiełbasa i kiszone ogórki, a w obieg ruszają sprośne dowcipy o gołych babach i usta wypięte do całowania. Nic dziwnego, że twórcy "Wyjazdu integracyjnego" i aktorzy w nim grający nie mieli wątpliwości, że to, co pokazują, nie jest żadną przesadą. Choć trudno się do tego przyznać, w większości z nas wciąż płynie sarmacka krew.  
 
     Katarzyna Figura,  Tomasz Kot,  Krzysztof Dracz     

Trudno powiedzieć, na czym właściwie zasadza się fabuła "Wyjazdu integracyjnego". Rzecz opowiada o pracownikach korporacji o swojskiej nazwie Polish Lody, którzy przyjeżdżają do ekskluzywnego hotelu, by tam zawiązać znajomości handlowe i tym samym przyczynić się do wzrostu zysków firmy. Ale ponieważ tam, gdzie leje się alkohol, żadne plany nie wchodzą w grę, rzeczy zaczynają dziać się same i akcja filmu – jak się wydaje – też prowadzi się sama. I jak to na każdym wyjeździe firmowym, nie zabrakło jednego ambitnego pracownika (Kot), zahukanej asystentki, która tylko czeka, aż ktoś rozbudzi jej kobiecość, lubującej się w zabawach sado-maso pani Jadzi (Figura), inteligentniejszej niż może się facetom wydawać piękności (Glinka) i wielu innych stereotypowych osobowości. Szefa firmy – człowieka z klasą – zagrał świetny Jan Frycz, ale i jego postać ulega w końcu powszechnej degrengoladzie i co więcej –  nie wiedzieć czemu – niespodziewanie zaczyna wieść w niej prym. 
 
Jeśli na film Przemysława Angermana spojrzeć jako na satyrę na modne wyjazdy firmowe, które w rzeczywistości są synonimem sarmackiej zabawy zgodnie z hasłem "hulaj dusza, piekła nie ma", trzeba mu przyznać trafność w ujęciu tematu. Czy się to komuś podoba czy nie –  większość firmowych imprez wygląda właśnie tak, jak to zostało pokazane. I to bawi w "Wyjeździe" najbardziej – to, co swojskie, znajome, typowe. Z biegiem akcji zaczyna się jednak robić coraz ciężej, i ciężej, i bardziej prostacko, a celne żarty psuje przaśny, przewałkowany w naszym kinie do granic możliwości humor z babą w lateksie i facetem w sukience na czele. Czy to jest śmieszne, to oczywiście kwestia gustu. Jednych rozbawi, innych zniesmaczy. Ja żałuję, że film nie utrzymał poziomu pierwszej sceny z popisem Katarzyny Figury w roli frywolnej Jadzi –  jej czar prysł, gdy różowy uniform zmieniła na plastykowe wdzianko z obrożą i pejczem w zestawie. Czy życie seksualne kobiety po pięćdziesiątce musi być w polskich komediach sprowadzane do takiej postaci? 
 
     Tomasz Karolak,  Jan Frycz          Jan Frycz          Tomasz Karolak     

Nie mniej szowinistycznie potraktowano postać odgrywaną przez Katarzynę Glinkę. Niby pewna siebie, niby inteligentna, niby wodzi facetów za nos, a jednak daje się wciągnąć w grę prowadzoną przez dwóch napalonych na jej wdzięki samców – i nie da się ukryć, że jej się to podoba. Co gorsza, autorzy filmu postanowili, że ich zabawa w "kto kogo bardziej obnaży" (dosłownie i w przenośni) będzie główną osią filmu. Być może i takie atrakcje są częścią programu wyjazdów integracyjnych, nie jest to jednak ani powód do dumy, ani tym bardziej coś, z czego chce się śmiać. Za dużo już w naszym kinie kobiet sprowadzanych do roli atrakcyjnego mięsa. 
 
W filmie Angermana zabrakło przede wszystkim umiaru, a przecież – jak każdy szanujący się smakosz mocnych trunków wie – trzeba wiedzieć, kiedy skończyć, żeby jutro nie bolała głowa.