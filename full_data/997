<unique_name>
Sweeney.Todd
<film>
Sweeney Todd: Demoniczny golibroda z Fleet Street
<film_link>
http://www.filmweb.pl/Sweeney.Todd
<film_rating>
7.6
<review_link>
http://www.filmweb.pl/reviews/Makabreska+w+roli+g%C5%82%C3%B3wnej-6587
<reviewer_mark>
3
<review>
Od razu zapowiadam, będzie to recenzja ze słowem "makabra" eksploatowanym we wszystkich możliwych odmianach. 
 
Podeszłam do filmu "Sweeney Todd: Demoniczny golibroda z Fleet Street" z czystym sercem, niezatrutym recenzjami i opiniami. Po głowie chodziły mi co prawda przymiotniki: "rewelacyjny", "niepowtarzalny", ale nie zdominowały one mojego nastawienia. I dobrze, bo bym srogą nauczkę dostała… 
 
Nie można  podważyć reżyserskich umiejętności Tima Burtona. Jest to jeden z nielicznych reżyserów, który potrafi przetworzyć dziecięce lęki i wyobraźnię na język dorosłego widzenia świata, tworząc makabreski, których nie powstydziliby się bracia Grimm.  Widzę oczyma wyobraźni, jak Burton siedzi wieczorem przy szklaneczce grogu i jak podekscytowane dziecko woła, a teraz zróbmy makabryczny pastisz filmów SF ("Marsjanie atakują!"), a teraz makabryczną bajkę dla dzieci ("Charlie i Fabryka Czekolady"), a teraz zróbmy makabreskę kukiełkową ("Gnijąca panna młoda"). I super i fajnie, tego do tej pory nie było, to jest nowe, to jest świeże… Tak samo jak makabryczny musical … jednakże jak dla mnie, to już za dużo … jest gdzieś granica bawienia się konwencjami, za którą z zamierzonego kiczu, robi się zbędne kilometry taśmy… Śpiewający cienkim głosem Johnny Depp z pasją zarzynający kolejnych klientów wcale mi nie pomaga w zrozumieniu sensu wykorzystania akurat takiej konwencji. No tak, to jest filmowa wersja broadwayowskiej sztuki, ale czy to znaczy, że od razu trzeba popiskiwać i zarzynać bez ładu i składu? Z początku widziałam w działaniu Sweeneya Todda jakiś sens, jakiś plan, ale wraz z rozwojem wypadków jest już to tylko podcinanie gardeł dla samego podcinania. Gdzieś rozchodzi się po drodze scenariusz i nagle na pierwszy plan wychodzi nie perspektywa krwawej zemsty na oprawcy sprzed lat (kapitalny w swej roli Alan Rickman), a możliwość pieczenia pasztecików przez Panią Lovett (Helena Bonham Carter - ostatnio specjalistka od rozmazanych makijaży)… 
 
W którymś momencie filmu, zapomina się o historii, która przywiodła bohatera do tego zapomnianego przez boga lokalu gastronomicznego i z niezdrową fascynacją zaczyna się liczyć kolejne ciała wpadające do piwnicy. Aktorzy dwoją się i troją porykując, popiskując i zawodząc, ale pierwotna historia oparta na tragedii i zemście znika w posoce tryskającej, a to z szyi, a to z ucha klientów szalonego fryzjera. Nie znaczy to, iż musicalowo film jest  nie najwyższych lotów. Świetny głos ma Helena Bonham Carter, a już z pewnością Jayne Wisener (Johanna, córka Todda) nie tylko nie rani ucha ale i pomaga przebrnąć przez 116 minut makabrycznej nudy. Mamy również aktorski smaczek w postaci wspaniale przerysowanego Adolfo Pirelliego (Sacha Baron Cohen), czy Żebraczki z prawdziwym obłędem w oku (Laura Michelle Kelly). Niesamowita charakteryzacja i scenografia, a także montaż dźwięku nie pomaga, a tylko wywołuje tylko żal nad zmarnowanymi talentami. Film  "Sweeney Todd: Demoniczny golibroda z Fleet Street" jest makabrycznie nudny i nic po sobie nie pozostawia oprócz niechęci do ręcznie robionych pasztecików. 
 
Na koniec - nie mogłam pozbyć się wrażenia, że następna konwencją, którą zaprezentuje nam reżyser jest konwencją japońskich filmów walki w stylu "Zatoichi", a omawiany film potrzebny był, by potrenować kadrowanie tryskającej w koło posoki. 
