<unique_name>
Lowca.Androidow
<film>
Łowca androidów
<film_link>
http://www.filmweb.pl/Lowca.Androidow
<film_rating>
7.7
<review_link>
http://www.filmweb.pl/reviews/W+%28nie%29dalekiej+przysz%C5%82o%C5%9Bci-19452
<reviewer_mark>
8
<review>

Filmowa adaptacja powieści Philipa K. Dicka przez wielu uważana jest za jeden z najlepszych filmów science-fiction. "Łowca androidów", pomimo początkowego braku sukcesów (zarówno kasowego, jak i artystycznego), wraz z rozwojem technologicznym zaczął trafiać w gusta widzów. Lepszy odbiór filmu dla współczesnego odbiorcy spotęgowała jeszcze nowa wersja (Final Cut) z 2007 roku. Po niemal 40 latach trwają nawet prace do kolejnej części pod tytułem "Blade Runner 2049". 
Historia filmu z 1982 roku przedstawia futurystyczną wizję Los Angeles z roku 2019. W świecie tym, człowiek do wykonywania niebezpiecznych zadań genetycznie stworzył replikanty - niemal idealne ludzkie kopie. Istoty te stały się dla ludzi jednak zbyt dużym zagrożeniem i ich przebywanie na Ziemi zostało zakazane. Jeśli jakiś replikant nie stosował się do zasady, był tropiony, a następnie zabijany (wysyłany na emeryturę) przez specjalnych łowców androidów (tzw. Blade Runners). Najlepszym z łowców jest Rick Deckard (Harrison Ford), który dostaje zadanie wytopienia czterech replikantów ukrywających się w Los Angeles.  
 
Androidy pomimo tego, że żyją tylko cztery lata z czasem przyswajają sobie zdolność odczuwania emocji. Gdy tak się stanie, to czy replikanty nadal pozostaną tylko ludzką kopią? Jak jest różnica pomiędzy człowiekiem a innymi istotami jeśli nie zdolność odczuwania empatii, posiadanie własnej świadomości i osobowości? Na taką problematykę zwraca właśnie uwagę film Scotta, który odczytywać można jako nawoływanie do respektowania prawa do życia wszystkich istot. "Łowca androidów" nie daje jednak odpowiedzi wprost. Wszelkie wnioski i interpretacje leżą tylko w gestii widza. Reżyser jedynie naprowadza nas licznymi symbolami, których w filmie tak dużo, że aż strach odrywać wzrok od ekranu nawet na ułamek sekundy. Zdecydowanie nie ma jednego poprawnego sposobu na odczytanie filmu, a kłótnie pomiędzy fanami na temat ukazanej historii od wielu lat trwają w najlepsze.  
Film Scotta jest istnym arcydziełem pod względem technicznym (nie zapominajmy, że kręcony był na początku lat 80.). Łowca androidów zapracował na nominacje do Oscara w dwóch kategoriach - za najlepszą scenografię; oraz najlepsze efekty specjalne. Złotego Globa za muzykę otrzymał Vangelis. Na ekranie show skradł natomiast Rutger Hauer w roli Roya Batty'ego.  
 
Gorsze aspekty fabuły zostały zdecydowanie przyćmione przez grę aktorską i kunszt Ridleya Scotta. Reżyser stworzył film niezapomniany, a trafne opisanie przyszłości (np. problem inżynierii genetycznej) jeszcze bardziej powiększa popularność Łowcy androidów w oczach widza z XXI wieku.