<unique_name>
film/Cicha+noc%2C+krwawa+noc-1972-176617
<film>
Cicha noc, krwawa noc
<film_link>
http://www.filmweb.pl/film/Cicha+noc%2C+krwawa+noc-1972-176617
<film_rating>
5.0
<review_link>
http://www.filmweb.pl/reviews/%C5%9Awi%C4%99ta+slasherowego+narodzenia-16281
<reviewer_mark>
8
<review>
Dla kogo kręcone są filmy z ekstremalnie niskim budżetem? Który twórca wierzy, że jego "dzieło" otrzyma przyzwoite noty? Po co w ogóle marnować czas i siły dla taniego gniota, który być może przyniesie wyłącznie straty? Nie wiem, ale chwała Theodore'owi Gershuny, że nie zadawał sobie podobnych pytań. 
 
Już spowity ogniem mężczyzna wybiegający z ogromnej posiadłości na początku filmu zapowiada, że widz może mieć lada chwila do czynienia z solidnym, choć niewątpliwie tandetnym filmem. Oczywiście ortodoksyjni, domorośli "profesorowie" logiki oburzą się, że przecież facet powinien położyć się na śniegu i przewracać z boku na bok, a nie po prostu spłonąć, ale ilu z was doznało szoku po podpaleniu pleców i potylicy? Wymaganie logiki od filmów w świecie nielogicznie postępujących ludzi to dopiero dowód klasy widza. Niestety klasy B. 
 
Przez chwilę chciałem zarzucić "Cichej nocy, krwawej nocy" powielanie schematów - jest tutaj wielki, odstraszający dom; jest dziwnie zachowująca się społeczność małego miasteczka; jest tajemniczy morderca nękający swoje ofiary telefonami przed bezpośrednią konfrontacją; jest nawet współcześnie obowiązkowe tak bardzo nieoczekiwane zakończenie, że nawet Velma przetarłaby okulary ze zdumienia. Później spojrzałem jednak na rok produkcji - w 1972 te wszystkie elementy musiały być świeższe od pierwszego zastosowania "bullet time". W tamtym okresie Gershuny nie mógł czerpać z horrorowych standardów, nawet gdyby chciał. Była to era jeszcze sprzed "Halloween" i "Teksańskiej masakry piłą mechaniczną", sprzed wszelkich slasherów, choć pojawia się tutaj ich zapowiedź. Wyraźne są natomiast inspiracje kinem spod znaku giallo z tak typowymi dla niego elementami, jak np. czarne rękawiczki ze skóry czy szepczący morderca. 
 
Słowo-klucz doskonale oddające klimat "Cichej nocy, krwawej nocy" to niepokój. Już na samym początku, gdy dziewczęcy głos odśpiewuje "Silent night" pojawia się pozornie niczym nieuzasadnione napięcie. Podobne emocje wzbudzane są przez wiele scen łączących minimalistyczną muzykę (czy wręcz pojedyncze dźwięki wystukiwane na pianinie) z absurdalnymi, jakby wyrwanymi z kontekstu dialogami. Momentami zastanawiałem się, co właściwie reprezentuje ten czy inny fragment, o czym ci ludzie rozmawiają, po co i z jakiego powodu jest to aż tak bardzo niepokojące? A wreszcie, jaki mają te elementy związek z głównym wątkiem filmu? Wydaje mi się, że nie mają żadnego, ale stworzenie tak znakomitego kontekstu buduje unikalną, fascynującą atmosferę. 
 
Najdziwniejszym (a "dziwny" jest doskonałym przymiotnikiem określającym ten filmu, znacznie lepszym niż "straszny") momentem jest jednak rozległa retrospekcja zaprezentowana w sepii, jakby imitowała ożywającą ze starych zdjęć historię. Akcja zwalnia, pojawia się narracja, postacie na ekranie śpiewają, zasiadają do wieczerzy - całość niby niewinna, ukazująca kulisy życia wesołej rodzinki, a jednak niezwykle przygnębiająca. Dodatkowym smaczkiem jest obecność wielu postaci z grupy Warhol Superstars, czyli osób promowanych przez Andy'ego Warhola. Przez ekran przewijają się m.in. Ondine, Tally Brown i jedna z najbardziej rozpoznawalnych transseksualistek lat 70. - Candy Darling. 
 
Środki, jakimi dysponowali twórcy filmu były tak niskie, że aż ma się ochotę zrobić przelew, a wielu aktorów gra jakby dopiero co ich wystrugano w drewnie. "Cicha noc, krwawa noc" nie jest filmem bez minusów, ale jego atmosfera zrobiła na mnie tak duże wrażenie, że bez trudu przymykam oko na wszelkie niedociągnięcia. Sądzę, że ten mało znany film może zadowolić zarówno fanów pierwszych slasherów, jak i miłośników Hitchcocka.