<unique_name>
Kodeks.46
<film>
Kodeks 46
<film_link>
http://www.filmweb.pl/Kodeks.46
<film_rating>
6.3
<review_link>
http://www.filmweb.pl/reviews/%C5%BBal%2C+%C5%BCal+za+dziewczyn%C4%85...-4833
<reviewer_mark>
4
<review>
Przyszłość rozbudza wyobraźnię od wieków, ale jednocześnie, przynajmniej od epoki Zygmunta Krasińskiego i jego "Nie-Boskiej komedii", wzbudza również wiele obaw i inspiruje do tworzenia dzieł pesymistycznych, przedstawiających upiorne wizje futurystyczne. Podobnego wydźwięku teksty kultury tworzy również kino, przynajmniej od czasów genialnego "Metropolis" Fritza Langa. W ostatnich czasach, jako że żyjemy w epoce przejściowej, podobne filmy powinny powstawać i powstawać: wystarczy wspomnieć "Ghost in the shell", trylogię "Matrixa" + "Animatrix", "Equilibrium", czy też "Immortal - Kobietę pułapkę". Do grona tych filmów zaliczyć można również skromny obraz "Kodeks 46" Michaela Winterbottoma. Niestety, uzyskany przez angielskiego reżysera efekt jest daleki od tych uzyskanych przez twórców wyżej wymienionych dzieł. 
 
Przyszłość względnie daleka. W wyniku majstrowania naszego gatunku z klonowaniem i w konsekwencji zbliżeń między osobnikami o podobnym materiale genetycznym, większość ludzie jest ze sobą w jakiś sposób spokrewnieni i z trudem rozmnażają się w normalny sposób - większość ludzi przychodzi na świat w wyniku zapłodnienia in vitro lub klonowania. W tym świecie warstwa bogatsza mieszka sobie w miastach-molochach, zaś biedniejsza - w miasteczkach i wioskach porozrzucanych po pustkowiach. Ogromną wagę posiada papelle - coś w rodzaju wizy. Jest ona wyrabiana przez służącą totalitarnemu rządowi organizację Sfinks. Gdy okazuje się, że jeden z jej pracowników podrabia papelle i sprzedaje je na czarnym rynku, do siedziby Sfinksa przybywa obdarzony szóstym zmysłem detektyw William (Tim Robbins). Na miejscu odkrywa, iż za fałszerstwa odpowiada dziewczyna zwana Marią Gonzales (Samantha Morton) - ponieważ jednak zapala do niej głębokim uczuciem, nie wydaje jej. Między obojgiem zakwita romans. 
 
 Cóż mogę powiedzieć w obronie tego filmu? No, przede wszystkim Winterbottom doskonale w nim oddał atmosferę nudy totalitarnego świata. Nie najgorzej spisał się również Tim Robbins, po którego bohaterze widać, że niesłychanie zależy mu na obiekcie swoich uczuć i gotów jest dla niego poświęcić całe dotychczasowe życie z całą jego stabilnością i wszystkimi przywilejami. Niestety, adresatkę jego uczuć gra Samantha Morton, po której bohaterce jakoś nie widać, by uczucia Williama jakoś ją przejmowały, zaś jedynym uczuciem pojawiającym się na jej twarzy jest lęk przed tym, że może nie uprawiać z "ukochanym" seksu. Już zupełnie inną sprawą jest fakt, iż Morton wygląda w "Kodeksie 46" jak krótko przystrzyżony chłopak, co jeszcze osiemnastki nie skończył. Może to budzić pewne zastrzeżenia, co do upodobań seksualnych Williama, bo jakoś wierzyć mi się nie chce, by duchowe wnętrze Gonzalesównej na tyle wyróżniało ją spośród innych kobiet, by był gotowy rzucić dla niej żonę, z którą dobrze mu się przecież układało. 
 
 Kolejną sprawicą, która mi się w "Kodeksie 46" nie podobała, była rzekoma beznadzieja totalitarnego państwa. Wbrew pozorom totalitaryzm nie taki straszny, jak go malują. Co prawda takie rzeczy jak usuwanie dziecka bez zgody matki czy pozbawianie ludzi wspomnień z pewnością zasługują na naganę, jednak sam tytułowy Kodeks 46 i działania podjęte przeciwko głównym bohaterom nie wydały mi się osobiście czymś specjalnie złym. Wiadomo, że dla dobra gatunku najbardziej spokrewnione ze sobą jednostki nie powinny się ze sobą łączyć (nawet w dzisiejszych czasach, gdy raczej daleko nam do ponurej antyutopii Winterbottoma), więc nic dziwnego, iż na związek Williama i Marii zareagowano jak zareagowano w czasach, gdy przetrwanie ludzkości było (będzie?) niezwykle ważne. I z tym łączy się kolejny powód, dla którego nie podobał mi się "Kodeks 46" - trudno mi kibicować związkowi, w którym stronami są mężczyzna i kobieta będąca klonem jego matki (dorosła wersja kompleksu Edypa?). Niektórzy mogą mi to poczytać za przejaw nadmiernego konserwatyzmu czy nawet kołtuństwa, jednak ich opinia nie zmieni mego zapatrywania na tą sprawę. 
 
 Jeszcze inną rzeczą, która przeszkadzała mi w odbiorze owego filmu, była bijąca z ekranu nuda (wspominałam już, że została świetnie przedstawiona w filmie w odniesieniu do miasta?). W życiu bym nie przypuszczała, że można się nudzić na półtoragodzinnym, antyutopijnym filmie science-fiction, ale "Kodeks 46" wyprowadził mnie z błędu. Nie dość, że główna bohaterka nic mnie nie obchodziła, to jeszcze jej i jej partnerowi nie przydarzało się nic specjalnie ciekawego. Ot, szukają miejsca, w którym mogliby bez przeszkód uprawiać seks, a potem zmagają się z innymi uwarunkowaniami, które w im owej czynności przeszkadzają. Nie przejmowało to mnie i przejmować nie mogło. 
 
 "Kodeks 46" niestety nie jest w połowie tak ciekawy nawet jak nie najlepsza przecież, podobna do niego nieco w tematyce, "Immortal - Kobieta pułapka" Enkiego Bilala, o "Equilibrium" Kurta Wimmera nie wspominając. Jeżeli kiedyś będziecie mieć okazję nabyć ten film, nie czyńcie tego samego błędu, co ja, i lepiej go wypożyczcie z wypożyczalni lub pożyczcie od znajomych. Kosztować was to będzie dużo taniej, a satysfakcja będzie taka sama. 
