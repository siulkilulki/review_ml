<unique_name>
Szklana.Pulapka
<film>
Szklana pułapka
<film_link>
http://www.filmweb.pl/Szklana.Pulapka
<film_rating>
7.6
<review_link>
http://www.filmweb.pl/reviews/Twarda+%C5%9Bmier%C4%87-17550
<reviewer_mark>
10
<review>
''Szklana pułapka'' w reżyserii Johna McTiernana to klasyczny przykład tego, jak powinno się kręcić dobre, trzymające w napięciu filmy sensacyjne. Osamotniony bohater, grupa groźnych terrorystów oraz ograniczona przestrzeń i brak pomocy z zewnątrz. Dzięki tym czynnikom ''Die Hard'' stało się klasyką gatunku i znakiem rozpoznawczym Bruce'a Willisa, który w momencie kręcenia filmu był mało znanym, początkującym aktorem. Film doczekał się aż czterech sequeli i choć schemat był ten sam, żadna kolejna część nie dorównała swoim wykonaniem pierwszorzędnej, jedynej w swoim rodzaju części pierwszej. 
 
Los Angeles. W jednym z wieżowców japońskiej korporacji trwa impreza świąteczna. Wśród pracowników znajduje się żona nowojorskiego policjanta Johna McClane'a - Holly. Tymczasem budynek opanowują terroryści, chcący ukraść znajdujące się w skarbcu pieniądze. W swym perfekcyjnym planie nie przewidzieli jednak, że w budynku zaszył się McClane (Bruce Willis), który zamierza po kolei eliminować przestępców, aż uda mu się uwolnić bezbronnych pracowników. Rozpoczyna się krwawa rzeź... 
 
     Bruce Willis          Bonnie Bedelia              

Reżyserem ''Szklanej pułapki'' został John McTiernan - operator filmowy, który rok wcześniej współpracował z Arnoldem Schwarzeneggerem na planie pierwszej części ''Predatora''. Swój talent do reżyserki McTiernan ukazał dopiero w swoim drugim filmie, czyli w opisywanej przeze mnie ''Szklanej pułapce''. Oprócz dużej dbałości o szczegóły, swój sukces zawdzięcza głównie kapitalnemu scenariuszowi, który miejscami przypomina charakterystyczny młodzieżowy slasher - samotny mściciel, eliminujący wrogów oraz zamknięta przestrzeń, z której nie można się wydostać. McTiernan świadomie wybrał miejsce akcji filmu, idealnie wykorzystując zamknięte pomieszczenia i szyby wentylacyjne. Widać tutaj ukłon w stronę fanów ''Predatora''. Fabuła filmu niczym mnie nie zaskoczyła. Motyw walki z terrorystami pojawiał się w światowej kinematografii dość często, więc pole do popisu było naprawdę niewielkie. Lecz nawet pomimo tego, że film jest w miarę przewidywalny (przynajmniej na początku) ogląda się go z dużym zaciekawieniem i z niecierpliwością oczekuje się emocjonującej końcówki, w której dojdzie do bezpośredniej konfrontacji pomiędzy Johnem a Hansem Gruberem. 
To, co w gruncie rzeczy najbardziej przyczyniło się do sukcesu filmu, to postać głównego bohatera. Bruce Willis stworzył niezapomnianą kreację, która znacząco różni się od tych, zaprezentowanych w innych tego typu produkcjach, na czele z serią ''Rambo''. McClane został potraktowany w karygodny sposób. Dlaczego? Nie jest to bowiem tradycyjny przykład niezniszczalnego bohatera kina akcji. Nasz protagonista czuje ból, zmęczenie, a zlikwidowanie grupki terrorystów jest dla niego nie lada wyzwaniem. Bardzo często John sam w siebie wątpi, co powoduje zarówno narastającą ciekawość, jak i niepokój. Nie wiadomo bowiem, co nasz główny bohater zrobi ani jak uwolni grupę bezbronnych ludzi ze ''szponów'' nieobliczalnych przestępców. 
     Bruce Willis          Clarence Gilyard Jr.          Bruce Willis     

''Szklana pułapka'' to film, który nie nudzi ani na chwilę. Swój fenomen zawdzięcza ciągłej akcji i narastającemu napięciu, które spada dopiero po zakończeniu seansu. Produkcja choć nie obfituje w ciągłe strzelaniny, to ich brak rekompensuje dramatycznymi zwrotami akcji oraz dobrze wyglądającymi, przyjemnymi dla oka efektami specjalnymi. Oprócz tego, Bruce Willis przez cały film rzuca świetnymi tekstami, które w dobry sposób podsumowują inteligencję amerykańskiej policji. Jego pesymizm, złość oraz słynne "Yippee-ki-yay, motherfucker" przeszło już do historii. 
''Szklana pułapka'' to niekwestionowany klasyk kina akcji, okraszony dużą dozą humoru oraz ciekawą akcją z wątkiem miłosnym w tle. Doskonały przykład prawdziwego, męskiego kina akcji.