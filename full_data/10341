<unique_name>
film/The+Redwood+Massacre-2014-711594
<film>
The Redwood Massacre
<film_link>
http://www.filmweb.pl/film/The+Redwood+Massacre-2014-711594
<film_rating>
2.9
<review_link>
http://www.filmweb.pl/reviews/Keczupowa+masakra-17918
<reviewer_mark>
4
<review>
Powszechnie wiadomo, że wszystkie plany łatwiej zrealizować z pełnym portfelem.  Nie inaczej jest z kręceniem filmów. Niemniej twórcy tacy jak np. Sam Raimi czy John Carpenter udowodnili, że nawet z niskim budżetem da się stworzyć film, który wzbudzi zachwyt w widzach.  Fani drugiego ze wspomnianych reżyserów wiedzą na pewno, że Jamie Lee Curtis w "Halloween" z powodu braku funduszy musiała grać w swoich własnych ubraniach, a klasyczna maska Michaela Myersa została kupiona za bezcen w sklepie i pomalowana na biało. Da się? Da się. Niestety nie wszyscy potrafią dostarczyć porządnej filmowej rozrywki dysponując ograniczonymi funduszami. Reżyserowi "The Redwood Massacre" ta sztuka się nie udała. 
 
 Scenariusz to slasherowy standard. Grupka znajomych wybiera się na pod namiot do okrytej złą sławą części lasu. Jeden z członków wyprawy nie dociera na miejsce, ale reszta szczególnie się tym nie przejmuje. Wieczór mija im na zabawie i rozmowach. Rankiem okazuje się, że dwie osoby zniknęły. Pozostałe ruszają na ich poszukiwanie i z czasem dowiadują się, że stara legenda o szalonym farmerze to coś więcej niż tylko straszna opowieść na dobranoc. Gdzieś pośród drzew czai się bezlitosny morderca, a grupka przyjaciół będzie zmuszona do brutalnej walki na śmierć i życie. 
 
 Historia nie grzeszy oryginalnością, ale nikt od niej tego nie wymaga. Zapewne w ogóle bym się na niej nie skupiał, gdyby pozostałe elementy były na swoim miejscu, ale niestety nie są. Krew leje się strumieniami, ale sceny gore są nieciekawe i bardzo słabo pokazane. Zazwyczaj kamera omija to, co powinna pokazywać, a my widzimy jedynie fontanny czerwonej farby. W połączeniu z fatalnym aktorstwem daje to naprawdę nieciekawy efekt, a film staje się niezamierzenie śmieszny. Widząc momenty w których niemal ocierał się o pastisz doszedłem do wniosku, że taka forma wyszła by mu na dobre. Reżyser chciał jednak zrobić film całkowicie na poważnie i efekt jest mierny. Jeżeli dodamy do tego tak charakterystyczne dla gatunku irracjonalne zachowania bohaterów otrzymamy produkcję, która sporą część widzów zażenuje już na starcie. 
 "TRM" nie ma zbyt wiele na swoją obronę. Największym atutem jest zdecydowanie postać mordercy, olbrzymi farmer został bardzo dobrze zagrany i robi spore wrażenie. Nie najgorsza jest też scenografia i brudny klimat całości, chociaż jak dla mnie zdecydowanie za mało było sekwencji nocnych, więcej mogło by być też akcji w lesie. 
 
 Nie przedłużając – "The Redwood Massacre" jest filmem słabym, który nie posiada żadnych znaczących atutów. Nie należy jednak do najgorszych produkcji, jakie miałem okazję zobaczyć. Seans zleciał mi szybko i bezboleśnie. Na pewno jest jednak wiele innych, dużo bardziej wartościowych filmów, na które można poświęcić 80 minut swojego życia. 
