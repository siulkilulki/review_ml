<unique_name>
film/The+Social+Network-2010-528258
<film>
The Social Network
<film_link>
http://www.filmweb.pl/film/The+Social+Network-2010-528258
<film_rating>
7.0
<review_link>
http://www.filmweb.pl/reviews/Nieciekawa+historia+opowiedziana+w+porywaj%C4%85cy+spos%C3%B3b-10583
<reviewer_mark>
8
<review>
O najnowszym filmie jednego z moich ulubionych reżyserów (David Fincher) powiedziano już bardzo dużo i w większości były to bardzo dobre opinie. Sam postanowiłem wybrać się na film nie z powodu niezwykle pozytywnych recenzji, jakie zbiera "The Social Network", lecz dlatego, że wszystkie dotychczasowe produkcje tego reżysera bardzo mi się podobały. "Obcy 3", mimo iż jest naciągany, to bardzo klimatycznie kontynuuje gwiezdną sagę o zabójczym gatunku Ksenomorf. "Siedem" jest dla mnie nie tylko jednym z najlepszych thrillerów, ale także jednym z najlepszych filmów w ogóle, ze zdecydowanie najbardziej szokującą końcówką w historii kina. "Gra", zrobiona w podobnej konwencji, także trzyma w napięciu, a "Podziemny krąg" już po pierwszym seansie stał się jednym z moich ulubionych filmów. W ostatniej dekadzie Fincher trochę osłabł, stworzył wprawdzie niezły "Azyl" i dobry thriller na podstawie prawdziwych wydarzeń, "Zodiak". Jednak przebudził się on na nowo w 2008 roku z Oscarowym "Ciekawym przypadkiem Benjamina Buttona". Jego najnowsze dzieło musiałem zobaczyć, i to jeszcze w dniu premiery. 
 
Sama historia powstawania Facebooka jest średnio ciekawa, a jego twórca, Mark Zuckerberg, wydaje się być naprawdę nieprzyjemnym gościem, którego po prostu nie da się polubić (w tej roli niezły, aczkolwiek nie zmieniający wyrazu twarzy Jesse Eisenberg). Mimo tego David Fincher potrafił stworzyć naprawdę dobry film biograficzny, który z pewnością stanie się jednym z faworytów tegorocznych Oscarów. Dzięki dobremu aktorstwu, muzyce i montażowi, historia ta mocno wciąga i zdziwiłem się, gdy film dobiegł końca (sądziłem, że oglądam go zaledwie godzinę). Gdyby nie odpowiedni dobór reżysera, nigdy bym nie przypuszczał, że ktoś umiałby opowiedzieć nam, jak powstał najsłynniejszy portal internetowy w tak oryginalny i porywający sposób. Obejrzałem wszystkie filmy pana Finchera i jeszcze nigdy mnie on nie zawiódł, a teraz ponownie stworzył na prawdę dobry film. 
 
"The Social Network" to na pewno dobre kino, które warte jest polecenia znajomym. Choć sądzę, że era Davida Finchera, twórcy genialnego "Podziemnego kręgu" i "Siedem" minęła (chyba już nie stworzy obrazu dorównującego tym dwóm filmom), to sądzę, że jest on aktualnie jednym z najzdolniejszych twórców Hollywood, który w tym roku pokazał, że może nas jeszcze czymś zaskoczyć. A to dla mnie warte jest wszelkich nagród. 
