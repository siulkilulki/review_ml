<unique_name>
film/W%C3%B3z+pancerny-1967-32270
<film>
Wóz pancerny
<film_link>
http://www.filmweb.pl/film/W%C3%B3z+pancerny-1967-32270
<film_rating>
7.1
<review_link>
http://www.filmweb.pl/reviews/Dziki+Zach%C3%B3d+w+%C5%9Bwietnym+wydaniu-13478
<reviewer_mark>
9
<review>
"Wóz pancerny" to jedyny western, w którym John Wayne był po tej "złej stronie mocy". Aby było ciekawiej, jego postać zyskuje sympatię widza w kilka chwil, przez co natychmiast zapominamy o jego więziennej przeszłości. Burt Kennedy ("Powrót siedmiu wspaniałych") ukazuje nam ciekawą historię z doborową obsadą, co przekłada się na moją pozytywną ocenę. 
 
Taw Jackson (John Wayne) powraca na swoje ranczo po trzech latach spędzonych w więzieniu. Okazuję się, że niejaki Frank Pierce legalnie zajął jego ranczo, na którym odkryto pokaźne zasoby złota. W obawie przed Tawem, Pierce zatrudnia wolnego strzelca Lomaxa (Kirk Douglas), by ten zabił poprzedniego właściciela ziemi. Frank jednak nie wie o dobrych stosunkach między nimi, w związku z tym panowie mogą zebrać starą bandę i zaplanować napad na wóz pancerny Piercea przewożący pokaźne ładunki złota, które Jackson uważa za swoje. 
 
Owa historia zapewnia nam 101 minut świetnej zabawy podczas oglądania, ponieważ "Wóz pancerny" to udany, lekki i przyjemny western. Aktorzy-legendy - John Wayne i Kirk Douglas - dają popis swoich umiejętności aktorskich w świetnie dobranych rolach pasujących do nich idealnie. Tworzą oni filary, na których opiera się film. Sama fabuła nie jest specjalnie skomplikowana, ale też nie jest płytką historyjką napisaną na kolenie. Bohaterowie mają swoją przeszłość, o której nic nie wiemy i możemy się tylko domyślać, jakie były ich wcześniejsze relacje, na których głównie skupia się film. Z jakiegoś powodu uważa się, że Lomax nienawidzi Jacksona, więc dlaczego ten pierwszy z uśmiechem na twarzy wita się z drugim jak ze starym przyjacielem i dowiedziawszy się o dużej sumie pieniędzy do zgarnięcia, z radością przyłącza się do bandy Tawa? Tego próbujemy się dowiedzieć podczas projekcji. Czy robi to dla pieniędzy? Czy może zapomniał stare zażyłości i pragnie się pogodzić na starość z przyjacielem? Finalnie dostajemy ciekawą odpowiedź, dla której warto film obejrzeć. 
 
Ciekawym zabiegiem reżysera jest mnogość kłamstw i blefów, które wypowiadane przez głównych bohaterów, tworzą atmosferę, w której nie możemy być pewni wszystkiego do końca i zmusza to widza do wyczekiwania finału. Są też Indianie, tylko epizodycznie, aczkolwiek są przedstawieni w sposób chyba najbliższy prawdy, przez co nie mamy tego nieprzyjemne poczucia propagandy, jaką serwował nam John Ford w swoich opowieściach o dzikim zachodzie.  
 
"Wóz pancerny" to dobra produkcja. Fani westernu będą uradowani, reszta też nie powinna narzekać. Film ogląda się przyjemnie, nie ma w nim dłużyzn, finał nakręcony całkiem zmyślnie przywodzi na myśl jedno zdanie: Dziki Zachód w świetnym wydaniu! 