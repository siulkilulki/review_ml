<unique_name>
film/Kopciuszek-1950-96094
<film>
Kopciuszek
<film_link>
http://www.filmweb.pl/film/Kopciuszek-1950-96094
<film_rating>
7.4
<review_link>
http://www.filmweb.pl/reviews/Bajka+spod+pantofla-13711
<reviewer_mark>
6
<review>
"Kopciuszek"  to obok "Królewny Śnieżki i siedmiu krasnoludków" najsłynniejsza animacja Walta Disneya i spółki. Film ten świętował niedawno 50-lecie powstania, a Kopciuszek to wciąż niedościgniony wzór "wyrwania się spod pantofla". Motywy z tej bajki wykorzystano m.in. w "Zaczarowanej", gdzie śpiewające zwierzęta umilały czas Giselle, nie licząc już kolejnych lalek Barbie z kolekcji księżniczek. Kopciuszek niejako stał się symbolem spełniania marzeń, tych nawet najbardziej odrealnionych. Że wszystko jest wciąż możliwe... 
 
Niektóre baśnie są ponadczasowe, podobnie jest z animacjami. Jednak w "Kopciuszku" czuć upływ czasu. Melodramatyczne, z wysoką tonacją piosenki kompletnie nie sprawdzają się w naszych czasach, a głosy myszy brzmią nad wyraz groteskowo. Te same dialogi pisane do dzisiejszych animacji byłyby zbyt dziecinne, jednak ponad 50 lat temu dobrze się sprawdzały. Jednakże główny wątek nadal inspiruje, a losy biednego Kopciuszka śledzi każde dziecko na świecie. W tej animacji wszystko jest przerysowane, wliczając w to przyrodnie siostry dziewczyny oraz samą macochę. Może i ten zły charakter nie jest tak diaboliczny jak Cruella DeMon, jednak i ona stała się "wzorem", gdyż bardzo przypomina ją Matka Gertruda z "Zaplątanych". 
 
Bajkę tę wielokrotnie przerabiano, więc jej fabuła jest z grubsza znana każdemu. Córka wdowca to przeurocza dziewczynka. Pewnego dnia ten żeni się z kobietą mającą dwie potworne córki. Gdy wdowiec umiera, zła natura macochy ujawnia się, przez co zaczyna traktować Kopciuszka jak służebnicę. W momencie, gdy książę organizuje wielki bal, aby znaleźć swoją przyszłą żonę, Kopciuszek zaczyna marzyć o wydostaniu się spod pantofla, a od marzeń jest już tylko krok do ich spełnienia... 
 
Animacja ta należy do najsłynniejszych z wytwórni Walta Disneya, mimo, że liczy już tak wiele lat. Przeżyła wiele pokoleń, a to oznacza, że jej przekaz jest uniwersalny, a postaci z bajki trafiają do młodych dziewczyn z różnych generacji. Która małoletnia nie marzyła w młodości, aby zostać księżniczką, wzorując się na Kopciuszku? Przecież ta panna, która poślubiła swojego księcia z bajki stała się niedoścignionym ideałem i przykładem, że marzenia naprawdę się spełniają! 
 
Uwagę należy też zwrócić na muzykę, gdzie zgodnie z zasadą starego kina każda nutka musi charakteryzować dany fragment. W "Kopciuszku" jest to przedstawione dodatkowo w sposób figlarny i groteskowy, co także dodaje uroku animacji. 
 
Podsumowując, to bajka ponadczasowa, mimo że w dzisiejszych czasach nie czaruje młodych widzów tak bardzo jak jeszcze piętnaście lat temu. I mimo że dzisiaj Kopciuszek to już niemłoda kobieta, które swoje przeżyła, wciąż daje przykład małym dziewczynkom, że warto mieć marzenia, bo i one niekiedy się spełniają.