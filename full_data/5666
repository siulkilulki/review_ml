<unique_name>
film/Halloween-1978-6009
<film>
Halloween
<film_link>
http://www.filmweb.pl/film/Halloween-1978-6009
<film_rating>
7.0
<review_link>
http://www.filmweb.pl/reviews/He+came+home+for+Halloween-4677
<reviewer_mark>
9
<review>
"Halloween" to dziś jedna z najdłuższych serii horrorów, którą w 1978 roku zapoczątkował John Carpenter. Jest to jeden z najbardziej znanych filmów grozy, jakie dotąd powstały. Zrealizowany przy pomocy niewielkich nakładów finansowych (budżet wyniósł zaledwie 300.000 tysięcy $) przyniósł ogromne dochody, które w Stanach Zjednoczonych oscylowały wokół 50.000.000 $ i stał się idealnym przykładem na to, że nie trzeba posiadać grubych milionów, aby nakręcić dobry film. 
 
Akcja filmu rozpoczyna się w noc Halloween - 31 października, 1963 roku - kiedy to sześcioletni Michael Myers zabija nożem kuchennym starszą siostrę. Po tej tragedii mały Michael trafia do szpitala psychiatrycznego, a jego opiekunem zostaje dr Sam Loomis (Donald Pleasence). Psychiatra odkrywa, że chłopiec pozbawiony jest ludzkich uczuć, a próby nawiązania z nim kontaktu kończą się niepowodzeniem. Jak sam mówił, przez pierwsze osiem lat próbował do niego dotrzeć, a przez następne siedem utrzymać go w zamknięciu, ponieważ zrozumiał, że za jego oczami kryje się czyste zło. Po 15 latach pobytu w zamknięciu, dorosły już Michael Myers na skutek zaniedbań ochrony ucieka z zakładu i trafia do rodzinnego miasteczka Haddonfield, gdzie zaczyna siać terror…  
 
Fabuła filmu do skomplikowanych z całą pewnością nie należy, ale to właśnie ona jest jednym z czynników, które stanowią o jego sile, zaś umiejscowienie akcji na osiedlu domków jednorodzinnych było strzałem w dziesiątkę. Umiejętnie dopasowana sceneria pomaga jeszcze lepiej nakreślić doskonały klimat filmu. Stanowi on jeden z głównych czynników, które zadecydowały o olbrzymim sukcesie tej produkcji. Napięcie pojawia się już na samym początku i nie opuszcza nas aż do napisów końcowych. Najlepsze jednak jest to, że odczuwa się je nawet wtedy, gdy wiadomo, że w danej sytuacji nic złego się nie stanie. Nieczęsto mamy do czynienia z takim zjawiskiem w horrorach, dlatego też "Halloween" pod tym względem to niedościgniony wzór. Sam klimat w tym przypadku to nie wszystko, bo gdyby nie muzyka autorstwa Johna Carpentera nie byłby on aż tak namacalnie odczuwalny. Ścieżka dźwiękowa jest jedną z najbardziej rozpoznawalnych w historii kinematografii. Jest to bardzo prosta kompozycja, aczkolwiek skutecznie oddająca niesamowity klimat. Towarzyszy nam niemal przez cały film i skutecznie potęguje uczucie niepokoju nie tylko w scenach, gdy pojawia się Michael Myers. Mocnym punktem filmu jest również aktorstwo. Jest to miła odskocznia, gdyż w tego typu niskobudżetowych produkcjach zazwyczaj grają mało doświadczeni aktorzy (vide: seria "Piątek 13-go"). Zdecydowanie najlepiej wypada Donald Pleasence, który wcielił się w postać doktora Loomisa. Jego wieloletnie aktorskie doświadczenie zaowocowało również w "Halloween", a teksty dotyczące osoby Myersa, które wypowiada w przeciągu filmu, stały się w pewnych kręgach wręcz kultowe. Dobre wrażenie pozostawia po sobie także Jamie Lee Curtis, debiutująca wówczas na dużym ekranie, która szybko została okrzyknięta "królową horrorów". Słowa uznania należą się także dla czarnego charakteru, w który bezbłędnie wcielił się Tony Moran. Reszta aktorów, choć schodzi raczej na drugi plan, również wywiązała się ze swych ról bez zarzutów.  
 
Film dzieli się na dwie wersje – producencką oraz reżyserską, która jest o 10 minut dłuższa i zawiera kilka dodatkowych scen. Nie ma jednak większego znaczenia dla odbioru filmu, po którą wersję zechcesz sięgnąć. Dodatkowe minuty, które oferuje wersja reżyserska można potraktować jako niezobowiązującą ciekawostkę. 
 
"Halloween" Johna Carpentera to absolutna klasyka kina grozy, która zapoczątkowała do dziś kultową serię horrorów i wykreowała jedną z ikon tego gatunku – Michaela Myersa. Ze względu na sentyment do filmu nie zawaham się wystawić mu maksymalnej noty, gdyż w moim przekonaniu na taką jak najbardziej zasługuje. 
