<unique_name>
film/Dzie%C5%84%2C+w+kt%C3%B3rym+zatrzyma%C5%82a+si%C4%99+Ziemia-2008-442004
<film>
Dzień, w którym zatrzymała się Ziemia
<film_link>
http://www.filmweb.pl/film/Dzie%C5%84%2C+w+kt%C3%B3rym+zatrzyma%C5%82a+si%C4%99+Ziemia-2008-442004
<film_rating>
5.7
<review_link>
http://www.filmweb.pl/reviews/Film%2C+kt%C3%B3ry+stoi+w+miejscu-7501
<reviewer_mark>
4
<review>
Nie ma to jak science Fiction. Przekonaliśmy się o tym nieraz za sprawą takich produkcji jak "2001: Odyseja kosmiczna", "Obcy: Ósmy pasażer Nostromo" czy choćby klasyka Roberta Wise'a z 1951 "Dzień, w którym zatrzymała się Ziemia". Długo wyczekiwany remake tej produkcji, wyreżyserowany przez Scotta Derricksona, właśnie wszedł do polskich kin i mimo wielkiego szumu chyba nie odniesie wielkiego sukcesu. 
 
Ale może dla niewtajemniczonych parę słów o fabule filmu. Gdy na Ziemi ląduje statek kosmiczny, w kształcie ogromnej kuli, ludzkość staje w obliczu pierwszego w historii Ziemi kontaktu z wysłannikiem obcej cywilizacji - Klaatu. Nie wiadomo jednak, czy przybył on z misją pokojową... 
 
Fabuła jest oczywiście mocno związana z oryginałem z 1951 roku, a scenarzysta David Scarpa jedynie wprowadził parę istotnych zmian w scenariuszu Edmunda H. Northa i dostosował go do dzisiejszych realiów. Na początku film ciągnie się nieubłaganie i w zasadzie przez pierwsze pół godziny akcja stoi w miejscu. To karygodne, zważywszy na możliwości, jakie daje oryginalny scenariusz Northa. Z czasem akcja się rozkręca, jednak nie na tyle, by móc powiedzieć, że zadziwi i zaskoczy widza; raczej nieznacznie przyspiesza, niczym flegmatyczny staruszek. Może nie o to chodziło reżyserowi, ale z pewnością nie chodziło też o to, by zanudzić widza. Gatunek zobowiązuje i powinien motywować, ale widocznie nie Derricksona. 
 
Aktorstwo wypada mizernie. Nie jest to bynajmniej całkowita wina Keanu Reevesa czy Jennifer Connelly, ale reżysera. Derrickson sprawił, iż postacie Klaatu i Helen są strasznie proste i schematyczne i o ile w przypadku Reevesa zdało to egzamin, ponieważ jego postać zachowuje się trochę chłodno i obco, jak na kosmitę-prokuratora przystało, o tyle postać Connelly nic już nie usprawiedliwi. Bardzo irytuje rola Jacoba - syna Helen, lekko sarkastycznego i ironicznego, a zarazem naiwnego chłopca. Miłym zaskoczeniem była postać doktora Barnhardta, granego przez Johna Cleese'a.  
 
Muzyka niespecjalnie zapada w pamięć. Jest raczej oszczędna i stonowana. Zdjęcia Davida Tattersalla są przeciętnie hollywoodzkie. Przynajmniej ten aspekt nie drażni ani nie irytuje, ale nie jest też wystarczająco wyraźny i nie przemawia specjalnie na korzyść filmu. 
 
Nie wiem, czy można ten film pozytywnie ocenić. Forma przerosła treść i przesłanie, jakie oferował film, skryło się niezauważone pod stertą efektów specjalnych i dłużącą się akcją filmu. Próba połączenia dramatu z gatunkiem fantastyczno-naukowym nie wyszła Derricksonowi na dobre. Keanu Reeves tak wypowiedział się na temat produkcji: „Tak naprawdę film opowiada o tkwiącym w ludziach dobrze. Pokazuje nasze wady, ale i to, że jesteśmy zdolni do pracy nad sobą”. Cóż, ja nie zauważyłem podczas seansu, by film to pokazywał. Było to raczej jawnie wpajane widzom przez głównych bohaterów. "Dzień w którym zatrzymała się Ziemia" to kolejna argument przeciw kręceniu remake'ów. Żałuję wydanych na bilet pieniędzy. Na tym zakończmy refleksje na temat filmu i miejmy nadzieję, że twórcy są zdolni do "pracy nad sobą". 
