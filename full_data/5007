<unique_name>
film/Dar-2015-736033
<film>
Dar
<film_link>
http://www.filmweb.pl/film/Dar-2015-736033
<film_rating>
6.5
<review_link>
http://www.filmweb.pl/reviews/Stare+grzechy+maj%C4%85+d%C5%82ugie+cienie-17831
<reviewer_mark>
8
<review>
Wszystko rozpoczyna się od przeprowadzki spowodowanej zmianą pracy. Świeżo upieczone, kochające się małżeństwo - Simon oraz Robyn - podejmuje decyzję dotyczącą zakupu nowego domu w Los Angeles. Posiadłość znajduje się niedaleko miejsca, w którym Simon dorastał. Pewnego razu dochodzi do przypadkowego spotkania w sklepie. Mężczyzna natyka się na znajomego z czasów szkolnych - Gordo. Początkowo nie rozpoznaje rozmówcy, ale po krótkiej wymianie zdań wszystko staje się jasne. Z powodu zmiany miejsca zamieszkania brak mu czasu na kontynuowanie konwersacji, więc za namową żony prosi Gordona o numer telefonu i obiecuje się z nim skontaktować. W rzeczywistości nie ma jednak zamiaru tego robić. Małżonkowie rozstają się z ówcześnie spotkanym delikwentem ze świadomością, iż w najbliższym czasie nie będą mieli przyjemności go widywać. Ku zdziwieniu lokatorów następnego dnia pod drzwiami ich rezydencji pojawia się skromny podarunek z dołączonym do niego listem. Czy to zwyczajny akt dobroci, a może zwiastun psychologicznej gry, która niebawem się rozpocznie? 

      Jason Bateman,  Joel Edgerton,  Rebecca Hall     

"Dar" jest thrillerem psychologicznym z krwi i kości. Edgerton w niezwykle wysublimowany sposób stopniuje napięcie i nie spieszy się z odpowiadaniem na nurtujące widza pytania. Stwarza aurę tajemnicy, a my w niepokoju czekamy na jej odkrycie. Im dalej w las. tym więcej drzew, więc gdy powoli układanka zaczyna wydawać się kompletna, Joel dorzuca do niej zupełnie niepasujący element, a my musimy rozpocząć mozolną pracę od nowa. Nic tu nie jest takie, jakie mogłoby się wydawać. Postacie są niejednoznaczne i niesamowicie autentyczne. Każda z nich ma swoją historię i sekrety, które chciałaby zabrać do grobu. Mamy nieustanne wrażenie, iż bohaterowie coś przed nami ukrywają. Nikt nie mówi całkowitej prawdy. Od razu widać, że w stworzenie portretów psychologicznych włożono ogrom pracy. Przedstawienie zróżnicowania postaci udało się dzięki zaskakująco dobrej grze trojga głównych aktorów. Przeskakują oni między swymi obliczami z chirurgiczną precyzją, co sprawia, że choć niektóre z zachowań są niezwykle irracjonalne, w żadnym stopniu nie tracą na realizmie. To niewątpliwie największa zaleta filmu, gdyż to właśnie postacie w tego typu produkcjach są zazwyczaj strasznie płaskie, a ich zachowaniom brak jakiegokolwiek umotywowania. 
 
     Jason Bateman,  Joel Edgerton     

Osoby lubiące odczuwać lęk powinny wyjść z kin usatysfakcjonowane, bowiem nie brak tu momentów grozy, a do tego film pokazuje powolny proces popadania w paranoję. Mamy tu do czynienia ze swego rodzaju miksem gatunków; film łączy w sobie elementy thrillera psychologicznego, dramatu oraz horroru. Wszystko oczywiście w wyważonych proporcjach. Klimat buduje także muzyka użyta w niezwykle rozsądny i nienachalny sposób. Wstępnie fabuła sprawia wrażenie strasznie prostej i typowej, ale początkujący reżyser, znający schematyczność takich obrazów, świadomie działa w sposób odmienny, a zarazem niespodziewany. Nie znamy motywów postępowania Gordo, przez co wszelkie jego zachowania są jeszcze bardziej intrygujące. Czy wręczane prezenty mają jakiś głębszy sens, a może są tylko wyrazem ludzkiej życzliwości lub głupim żartem? Tylko jednego możemy być pewni. To, że skończyliśmy z przeszłością, wcale nie oznacza, że ona skończyła z nami.