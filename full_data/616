<unique_name>
film/Mroczny+Rycerz+powstaje-2012-506756
<film>
Mroczny Rycerz powstaje
<film_link>
http://www.filmweb.pl/film/Mroczny+Rycerz+powstaje-2012-506756
<film_rating>
7.8
<review_link>
http://www.filmweb.pl/reviews/Mroczny+Rycerz+si%C4%99+lekko+potyka-13265
<reviewer_mark>
6
<review>
"Mroczny Rycerz Powstaje" w niczym nie przypomina obrazów, do których zdążył nas przyzwyczaić ten bez wątpienia utalentowany, a może nawet wybitny reżyser. Najnowsze dzieło Christophera Nolana stara się czerpać z komiksowych pierwowzorów całymi garściami, jednakże wychodzi mu to niezwykle nieudolnie, bo naczynie do nabierania bardziej przypomina durszlak, a cała esencja rozlewa się gdzieś na boki.  
 
Na przystawkę reżyser serwuje nam niezwykle wyszukane dania. Na początek zaskakujące "Memento", potem wyśmienity "Prestiż", a na koniec znakomitą "Incepcję".  W międzyczasie zakrapia to wszystko dwoma doskonałymi Batmanami z nowatorskim podejściem. To zrozumiałe, że czekamy z niecierpliwością na kolejne, oblizując przy tym palce. Niestety, dalej siedząc w tej wybornej restauracji, dostajemy zwykłego mielonego z ziemniakami i mizerią. Kotlet jest bardzo smaczny i podany z gracją na ogromnym talerzu, jednak to tylko zwykły mielony. Banalna, czasem irytująca fabuła, rodem z bajek dla najmłodszych, przeplatana jest ze scenariuszowymi "dziurami", co może być dla widza, który zapoznał się z poprzednimi produkcjami autora, momentami zaskakujące, bo nie tego się spodziewał. 
  
Batman Nolana to postać tragiczna, bez wątpienia. Reżyser stara się nam to pokazać na każdym kroku, w każdej części sagi i trzeba przyznać, że wychodzi mu to bardzo dobrze. Jednak w ostatniej odsłonie "Mrocznego Rycerza", wszystko zalane jest przypalonym sosem w postaci prostej historyjki, czasem absurdalnej, z błędami w scenariuszu, przez co można odnieść wrażenie, że to raczej groteska, a nie pieczołowicie zrobiona ostatnia część trylogii. Cały plot filmu nieco ratuje sprytny "twist" pod koniec, lecz dalej jest to tylko jedna wisienka na mało słodkim torcie, jakim jest fabuła. Akcja filmu przypomina inne, nieskomplikowane hollywoodzkie produkcje z Kurtem Russellem w roli głównej, co zupełnie nie pasuje do twórczości Pana Christophera. Po seansie można odnieść wrażenie, że autorem trzeciej części jest raczej M. Bay, a nie najpopularniejszy aktualnie reżyser na świecie. W filmie jest wiele odniesień do części poprzednich, lecz są one zupełnie nieprzemyślane, klient może mieć wrażenie, że dostał ten sam kotlet, tylko w innej panierce. Nie do tego przyzwyczaił nas szef kuchni o nazwisku Nolan. 
 
A ile jest cukru w cukrze? Niestety, cukru jest tyle, ile na łyżeczce do herbaty. Niby to film o Batmanie, a zamiast niego widz musi obejść się smakiem i zadowolić się innymi postaciami, co może nie przypaść do gustu fanom drugiego wcielenia Bruce'a Wayne'a. Kompletnie niezrozumiałe i jednocześnie zastanawiające jest to, w jak łatwy sposób autor zrezygnował ze swojej nolanowskiej konwencji Batmana, gdzie bohater był mściwy i żądny sprawiedliwości, a świat bez wartości, z którym musiał się uporać, niezwykle mroczny i pozbawiony kręgosłupa moralnego. 
  
Dalej okazuje się nagle, że nie jesteśmy już w restauracji pod szyldem "U Nolana", a w jakimś kiepskim odpowiedniku na Manhattanie. Reżyser prezentuje nam scenerię prosto z Nowego Jorku, która niewątpliwie swój urok ma, lecz nie jest to już to samo zepsute Gotham, w którym na nowo miało pojawić się zło. Jest to z pewnością zabieg celowy, analogia odrodzonego miasta, które nie potrzebuje pomocy Batmana, jego czas ma dopiero nadejść. Pomysł jest znakomity, lecz całkowicie nieudany, bo momentami ujęcia przypominają te, które znamy z komedii romantycznych z Meg Ryan, a niektórzy smakosze filmowi mogą się na to po prostu nie nabrać. 
 
Z czasem pojawia się wspomniane zło, lecz nie tak samo przerażające i mrożące krew w żyłach, jak to było w poprzednich częściach. Nawet nie chodzi tu o głównego antagonistę Bane'a, granego przez Toma Hardy'ego, ale o cały tragizm sytuacji i napięcie, które gdzieś podczas prawie trzy godzinnego seansu może ulecieć. 
 
Najnowszy film Nolana jest niezły i może się podobać, ale nie wybitny i fani poprzednich dwóch Batmanów, jak i całej twórczości reżysera, mogą być rozczarowani. Oczywiście film broni się doskonałymi zdjęciami i kreacjami aktorskimi, które są na najwyższym poziomie, między innymi wspomniany T. Hardy, czy ujmującą muzyką Hansa Zimmera. Na oklaski zasługuje postać Seliny Kyle, grana przez Anne Hathaway. Aktorka dopasowała się do innych gwiazd i stworzyła kreację na długo zapadającą w umyśle widza. Jednak to tylko smaczne dodatki do dania głównego. 
 
Prawdopodobnie twórca był już zmęczony postacią Batmana i chciał skupić się na kolejnym dziele, dlatego fabuła pomysłowością nie grzeszy, może sprawiać wrażenie niedopracowanej i pisanej na szybko. Być może wina nie leży po stronie twórcy, ale producentów, którzy byli nastawieni na szybki zysk. A może po prostu Nolan poprzednimi "Batmanami" zawiesił sobie porzeczkę tak wysoko, że zwyczajnie teraz do niej nie doskoczył? Tego się nie dowiemy. 
 
 Czy to epickie zakończenie godne całej sagi? Ocenicie sami. Na pewno pomysł na nowatorską trylogię jest epicki.