<unique_name>
film/Super+tata-1999-754
<film>
Super tata
<film_link>
http://www.filmweb.pl/film/Super+tata-1999-754
<film_rating>
7.0
<review_link>
http://www.filmweb.pl/reviews/M%C3%B3j+tatko+zgredem+jest-11389
<reviewer_mark>
6
<review>
Adam Sandler był już farciarzem, milionerem, fryzjerem i frajerem (tym ostatnim bynajmniej nie jeden raz). Przyszła też pora na "Super tatę". Ewidentnie jednak widać, że posiadający uroczo idiotyczną minę aktor w głębokim poważaniu ma metody wychowawcze stosowane przez supernianię. Te, które serwuje przybranemu dziecku w obrazie z 1999 roku, są dość specyficzne i nie waham się tego powiedzieć ja, czyli człowiek znający się na ojcostwie tak jak Sandler na poważnych filmach. 
 
Tytułowy "Super tata" to typowy leń i luzak. Po tym, jak samochód urządził sobie przejażdżkę po jego nodze, żyje na zasiłku i ma mnóstwo wolnego czasu. Nie robi ze swoim życiem nic konstruktywnego i dzieje się tak do czasu, gdy pod drzwi jego mieszkania zawita 5 letni chłopiec. Zrządzenie losu chce, by to właśnie Sonny zajął się dzieckiem. Jak się jednak wkrótce okaże, role się odwrócą i cały świat będzie chciał mu je odebrać. Akurat w tym momencie, gdy instynkt ojcowski na dobre dał o sobie znać... 
 
Jedno trzeba Sandlerowi oddać. Jest szalenie konsekwentnym solidnym rzemieślnikiem, a wszystkie komedie z nim stoją niemal na równym, zawsze przyzwoitym poziomie nie starając się jednak zajść nieco wyżej (no może poza "50 pierwszych randek", choć i tak jestem zdania, że nie udało się do końca wykorzystać sporego potencjału). Nieodłącznym ich elementem, bez którego nie miałyby racji bytu, są aktorzy drugoplanowi, czyli wciąż powtarzające się twarze Steva Buscemiego, Roba Schneidera, czy Johna Turturro. W "Super tacie" oglądamy dwóch z nich i znowu są oni świetnym uzupełnieniem. 
 
A sama historia? Typowa, oczywista, niezmuszająca widza do zbytniego zaangażowania... a zarazem ciepła, nie nudna i śmieszna. Kino Sandlera takie już jest i takie chyba pozostanie. Cieszmy się zatem (?). 
