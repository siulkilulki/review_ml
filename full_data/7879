<unique_name>
film/Halloween+4%3A+Powr%C3%B3t+Michaela+Myersa-1988-6011
<film>
Halloween 4: Powrót Michaela Myersa
<film_link>
http://www.filmweb.pl/film/Halloween+4%3A+Powr%C3%B3t+Michaela+Myersa-1988-6011
<film_rating>
6.4
<review_link>
http://www.filmweb.pl/reviews/Spektakularny+powr%C3%B3t-4688
<reviewer_mark>
8
<review>
Poprzednia część serii okazała się kompletnym nieporozumieniem i została dosłownie zmiażdżona przez krytykę. Nawet najbardziej zagorzali fani do dziś jej nie uznają i zgodnie twierdzą, że nie powinna w ogóle ujrzeć światła dziennego. Porażka "Sezonu Czarownic" zapewne odbiła się twórcom po kieszeniach, dlatego też nie obyło się bez kilku roszad personalnych. Ze współpracy wycofał się m.in. John Carpenter zaś na stołku reżyserskim zasiadł Dwight H. Little. 
 
Haddonfield, stan Illinois, rok 1988. Akcja filmu rozpoczyna się na dzień przed świętem Halloween. Michael Myers z licznymi obrażeniami znajduje się w pobliskiej klinice. Jego ciało jest poparzone i sparaliżowane, a on sam leży w śpiączce. Wkrótce zostaje przetransportowany do ośrodka w Smith Grove. W furgonetce sanitariusze wspominają o Laurie Strode, która jak się okazuje, zginęła w wypadku samochodowym. Wcześniej urodziła jednak córkę, Jamie Lloyd, która mieszka obecnie z rodziną zastępczą. Myersowi od razu wracają siły, gdy tylko dowiaduje się, że ma siostrzenicę. Zabija sanitariuszy i kieruje się do Haddonfield, aby dopaść ostatniego członka rodziny. Podąża za nim podstarzały już dr Loomis, który będzie próbował uratować życie małej dziewczynki. 
 
Nie będę ukrywał, że w stosunku do czwartej części miałem ogromne oczekiwania. Z pełną satysfakcją mogę jednak powiedzieć, że w pełni zostały one spełnione. Całkowicie pominięto wydarzenia z poprzedniej części i przywrócono postać Michaela Myersa, wprowadzając przy tym do cyklu zupełnie nowe, interesujące wątki. Na szczególną uwagę zasługuje rewelacyjny klimat. Sam początek jest doskonale przemyślany i umiejętnie buduje halloweenowy nastrój. Kapitalne ujęcia na tle zachodzącego słońca, wystrój domków jednorodzinnych. i niespokojna deszczowa noc tworzą niezapomnianą atmosferę, która towarzyszy nam już do końca seansu. Całość okraszono niezwykle sugestywną muzyką Alana Howartha. Ponure dźwięki idealnie uzupełniają wydarzenia, które mają miejsce na ekranie. Oczywiście nie mogło zabraknąć również miejsca dla wspaniałego main theme Johna Carpentera (jego nazwisko bryluje co prawda przy ścieżce dźwiękowej, choć nie był on związany z tą produkcją). Znacznej poprawie uległy również efekty specjalne, choć kamera zbyt wiele nam nie pokazuje i szukanie tutaj mocniejszych akcentów może sprawić mały zawód. Nie ma to jednak większego znaczenia, gdyż wszystko wynagradza nam szybkie tempo akcji. Od momentu ucieczki Michaela z ambulansu właściwie nie ma czasu na nudę. Wszystko dzieje się dość prędko, a co najważniejsze ani trochę nie ucierpiał na tym klimat filmu. 
 
Wraz z Myersem powrócił także i Donald Pleasence jako niestrudzony dr Loomis. Jego kreacja jest równie wyśmienita co w poprzednich częściach. W zasadzie jest to powrót bardzo naciągany, bo przecież zakończenie części drugiej jednoznacznie sugerowało nam jego śmierć. Tymczasem dr Loomis jest jedynie lekko oszpecony i utyka na jedną nogę. A Myers? Cóż, chyba każdy pozazdrościłby mu takiej formy po tym, co zgotowano mu w "Halloween 2". Ciekawe tylko jakim cudem widzi, skoro uprzednio oślepiła go Laurie Strode. Bynajmniej nie uważam tego za jakąś wadę filmu, gdyż pewne fakty zostały nakreślone przez część drugą. Co niektórzy mogą niestety poczuć irytację, że pozostawiono to bez wyjaśnienia, a obaj panowie paradują po scenie, jakby się nic nie stało. Prawdę jednak mówiąc wcale mi te niedopowiedzenia nie przeszkadzały, bo trudno by sobie wyobrazić, aby Michael Myers powrócił bez doktora Loomisa (do czasu oczywiście), toteż jego obecność jest tu w pełni uzasadniona. Można mieć natomiast pewne zastrzeżenia co do wyglądu Michaela i sposobu jego poruszania się. Sprawia wrażenie jeszcze bardziej sztywnego niż poprzednio i chodzi niczym Robocop. W dodatku nosi nieco inną maskę, tylko z pozoru przypominającą tą z oryginału. Na szczególną uwagę z racji swego wieku zasługuje Danielle Harris, która wcieliła się w postać Jamie Lloyd, siostrzenicy Michaela Myersa. 11-letnia wówczas dziewczyna wykazała się niemałym kunsztem aktorskim. Bezbłędnie partnerowała jej także Ellie Cornell jako Rachel Carruthers. Ogólnie rzecz biorąc nikomu nie można nic zarzucić pod względem poziomu aktorstwa. W filmie co prawda można zauważyć kilka drobnych mankamentów, np. w jednym z ujęć Michael pojawia się nagle z białymi włosami (scena w szkole) i właściwie nie wiadomo skąd ta zmiana, bo w następnych ujęciach widzimy już pierwotny wygląd maski. Są to oczywiście usterki, które nie mają żadnego wpływu na całokształt i bardziej można je wywlekać, aby móc się do czegoś przyczepić na siłę. 
 
"Halloween 4: Powrót Michaela Myersa" to powrót serii na prawidłowe tory, a jednocześnie najlepszy sequel klasyka Carpentera. Po prostu nie potrafię znaleźć w nim poważniejszego mankamentu. Gdybym na siłę takowy miał wskazywać, to najprawdopodobniej powiedziałbym, że zabrakło mu jedynie uczucia paranoi, wzbogaconej o psychodeliczną oprawę muzyczną, która była tak nieodłącznym partnerem pierwowzoru. Film Dwighta H Little'a to kontynuacja warta uwagi, do której zawsze chętnie wracam. Polecam nie tylko fanom serii. 
