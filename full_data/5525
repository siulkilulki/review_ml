<unique_name>
film/Nieustraszony-2006-242219
<film>
Nieustraszony
<film_link>
http://www.filmweb.pl/film/Nieustraszony-2006-242219
<film_rating>
7.7
<review_link>
http://www.filmweb.pl/reviews/Najtrudniejsza+jest+walka+z+samym+sob%C4%85.+%E2%80%93+Huo+Yuanjia-6783
<reviewer_mark>
7
<review>
Scenariusz filmu został oparty na prawdziwej historii Huo Yuanjia – mistrza wschodnich sztuk walki, który był współzałożycielem szkoły walki Chin Woo (znanej również jako Chin Wu lub Jing Wu). Za reżyserię odpowiada Ronny Yu. Autor takich filmów jak, "Freddy kontra Jason" czy "Formuła" ("The 51st State"). 
 
 Szanghaj, rok 1910. Szanghajskie Stowarzyszenie Zagranicznych Biznesmenów organizuje turniej, w którym bierze udział czterech wojowników z różnych państw, mających zmierzyć się kolejno z chińskim mistrzem Huo Yuanjaiem. Mistrz bez większego problemu i ze stoickim wręcz spokojem pokonuje trzech przeciwników. Gdy nadchodzi czas pojedynku z ostatnim (przedstawicielem Japonii), następuje retrospekcja. Widz zostaje przeniesiony o 30 lat wstecz. 
 
 Poznajemy młode lata głównego bohatera. Yuanjai (według filmu) był synem sławnego mistrza sztuk walki, który pewnego razu stoczył pojedynek z Zhao Zhong Qrangiem. Podczas walki ojciec Yuanjaia zawahał się, przez co przegrał. Następnie syn Zhao pobił Yuanjaia, który postanowił potem, że już nigdy nikt go nie pokona i przywróci dobre imię swojej rodziny. Mija kilkanaście lat, Huo staje się niezrównanym wojownikiem. Nie straszne są mu pojedynki z kilkunastoma przeciwnikami naraz. Niestety jest również bardzo arogancki, lubi wypić i bawić się z uczniami do białego rana. Za swą zuchwałość i pochopność zapłaci wysoką cenę, która na zawsze odmieni jego życie. 
 
Jet Li od lat stanowi gwarancję dobrej zabawy w kinie. Tak jest i tym razem. Chociaż wiadomo, że film będzie starał się ukazać fizyczne możliwości Jeta, a nie jego (często podważane) umiejętności aktorskie. W tym przypadku Jet jest wiarygodny i dobrze oddał przemianę zachodzącą na przestrzeni lat w głównym bohaterze. 
 
Walki jak zwykle są w każdym szczególe dopracowane tak, by widz mógł wręcz poczuć siłę uderzeń. Pomimo dużej dynamiki nie powodują zagubienia i zastanowienia "co się właściwie stało?". Jednakże scena walki Yunjaia z kilkunastoma przeciwnikami budzi skojarzenia choćby z filmami Chucka Norrisa, gdy każdy czarny charakter czeka na zadanie ciosu. 
 
Czasami można również dostrzec, w którym momencie zastosowano efekt komputerowy, aby wzbogacić scenę o, na przykład, latające odłamki drewna. Aczkolwiek nie powoduje to "kłucia" w oczy jak w niektórych produkcjach. 
 W 2007 roku, podczas rozdania nagród filmowych w Hongkongu, Woo-ping Yuen zdobył statuetkę w kategorii "Najlepsza choreografia". W tym samym roku Jet Li otrzymał nagrodę w kategorii Najlepszy aktor na gali zorganizowanej przez Stowarzyszenie Krytyków z Hongkongu 
 
W sprzedaży (choć nie w Polsce) pojawiła się również wersja rozszerzona filmu, trwa 140 minut. Kolejna wersja pokazywana była w Stanach Zjednoczonych, gdzie film otrzymał kategorię wiekową od 13 lat. Tym samym usunięto większość scen zawierających rozbryzgi krwi i łamanie kości. 
 
Amerykański profesor Joseph Campbell twierdził, że jest siedem podstawowych rodzajów historii. Wszystkie inne są po prostu odmianami lub połączeniami dwóch lub więcej historii. W "Nieustraszonym" widz ma do czynienia z klasyczną przemianą wewnętrzną bohatera, tylko że w azjatyckiej otoczce. 
