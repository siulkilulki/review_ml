<unique_name>
film/33+sceny+z+%C5%BCycia-2008-341466
<film>
33 sceny z życia
<film_link>
http://www.filmweb.pl/film/33+sceny+z+%C5%BCycia-2008-341466
<film_rating>
6.3
<review_link>
http://www.filmweb.pl/reviews/33+sceny+cierpienia-16312
<reviewer_mark>
4
<review>
Spokojne i  dostatnie życie rodziny Szczęsnych zostaje przerwane przez nagłą wiadomość o śmiertelnej chorobie matki. Rodzina, która do tej pory zdawała się być grupą bardzo bliskich sobie osób popada w bezsilność w obliczu nieuniknionej tragedii, oddalając się od siebie z każdą chwilą. Jak się prędko okazuje, niełatwo jest dotrzymać towarzystwa matce w jej ostatnich chwilach. W strachu i desperackich działaniach ujawniają się skrywane dotąd uczucia, obawy i żywione urazy wobec bliskich. Choć nieunikniona i wręcz oczekiwana – śmierć matki okazuje się przelać czarę goryczy. Wszelkie kolejne decyzje będą pogłębiały rodzinną tragedię, sugerując, że niezależnie od tego, którą drogę obierzemy, na końcu będzie nas czekała pustka i osamotnienie w obliczu śmierci. 
 
Starannie zobrazowanym zjawiskiem jest ewolucja postaci, wpływ tragedii na ich psychikę. Kaśka, siostra Julii, nie wytrzymuje presji i ze względu na żal do matki rezygnuje ze sprawowania nad nią opieki. Ojciec po śmierci żony popada w depresję i szuka ulgi w upojeniu alkoholowym. Kino Szumowskiej nie jest jednak równie błyskotliwie bezkompromisowe i naturalistyczne jak u Smarzowskiego. Nie pogłębia tematów moralnych, podając je widzowi w artystycznej oprawie, tak jak to jest u Kieślowskiego. Pomimo odważnego i faktycznie istotnego tematu, wykonanie do mnie nie przemówiło. Twórczyni "Ono" serwuje nam uderzająco depresyjną wizję świata. Depresję ową pogłębia słabe wykonanie pełne elementów zaburzających odbiór filmu. Wachlarz wulgaryzmów przewijający się przez cały film mający pierwotnie dodać scenom autentyczności i dosadności daje efekt wymuszonej maniery. Nagość zaś, która mogłaby wnieść element intymności, jest tutaj ukazaniem człowieka (w znaczeniu dosłownym i niedosłownym) ogołoconego, stojącego przed widzem we wszystkich swoich wadach, słabościach i grzechach. To jest brzydka nagość, taka, od której najchętniej odwrócilibyśmy wzrok. 
 
Życie jest tu pasmem zmartwień, 33 sceny są tylko brnięciem przez beznadzieję egzystencji. Szumowska dokonała na widzu swoistego zabiegu obrzydzenia świata. Podziwiam niejednokrotnie reżyserów, którzy z czegoś zwyczajnego potrafią stworzyć coś pięknego, pokazać coś z zupełnie innej, nieznanej strony. Szumowska wzięła to, co w życiu doniosłe czy też piękne i sprowadziła to do rangi rzeczy szarych, wręcz ordynarnych ukazując w anty-estetycznej formie. Wszystko prowadzi do zepsucia - seks jest prymitywnym instynktem, bliska osoba pasożytem, a śmierć epicentrum. Do tego rzeczywistość ukazana zostaje w formie quasi-czarnego humoru. W słynnej kontrowersyjnej scenie Julia, patrząc na śpiącą matkę, nie może powstrzymać śmiechu, "Wygląda, jakby była martwa" - stwierdza. Czy jest to desperackie igranie z tematem śmierci? A może ukazanie tej najbardziej odrażającej części natury ludzkiej? Bohaterowie filmu uczestniczą w swoistym "danse macabre", tutaj jednak śmierć nie uśmiecha się do nich zapraszając do tańca. Ona bezwstydnie śmieje im się prosto w twarz, jakby kpiła z całego nieszczęścia w ich życiu. 
 
 Kino to pozostawia widza z uczuciem bezsilności wobec losu. Z pewnością jest dość oryginalnym studium ludzkich tragedii, z którego można wyciągnąć własne wnioski. Jednak warto zadać sobie wpierw pytanie: czego oczekuję od kina? Gdy podejdziemy do niego z dystansem i krytycznym osądem, można będzie wysnuć pewne refleksje.  
