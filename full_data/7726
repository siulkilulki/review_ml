<unique_name>
film/%C5%9Amiertelne+zauroczenie-1988-6139
<film>
Śmiertelne zauroczenie
<film_link>
http://www.filmweb.pl/film/%C5%9Amiertelne+zauroczenie-1988-6139
<film_rating>
7.0
<review_link>
http://www.filmweb.pl/reviews/Swatch+Dogs+and+Diet+Coke+Heads-17464
<reviewer_mark>
7
<review>
Pod koniec lat 80., kiedy Ameryka wciąż szalała na punkcie filmów Johna Hughesa, do kin trafiły "Heathers" - obraz, którego twórcy wykpili schematy obowiązujące dotychczas w młodzieżowym kinie i położyli fundament pod produkcje w rodzaju "Wrednych dziewczyn" i "Clueless". 
 
Fabuła tego filmu to labirynt pełen spoilerów, dlatego jej opis ograniczę do minimum. W centrum opowieści znajduje się Veronica Saywer (Winona Ryder), która koleguje się z trzema szkolnymi "księżniczkami" (wszystkie mają na imię Heather - stąd tytuł). Dni upływają jej na partiach krokieta i robieniu mało subtelnych dowcipów najczęściej inicjowanych przez przodującą w paczce, znienawidzoną przez wszystkich Heather Chandler (Kim Walker). Życie bohaterki zmienia się, gdy poznaje nowego ucznia, tajemniczego J. D. (Christian Slater). W skutek dziwnego splotu okoliczności para zabija "Heather nr 1", co wywołuje lawinę zaskakujących wydarzeń. 
 
Scenarzysta - Daniel Waters (jego brat nakręcił 15 lat później głośne "Wredne dziewczyny") wywrócił szablon "filmu licealnego" do góry nogami. Są więc w "Heathers" wszystkie te rzeczy, które znajdziemy w innych produkcjach dla nastolatków, ale podlane solidną dawką czarnego humoru i goryczy. Ten film często bywa określany jako "John Hughes w krzywym zwierciadle", a jego gwiazda - Winona Ryder - jest jedną z niewielu aktorek tamtych czasów, które nie należały do tzw. Brat Pack (Paczki Bachorów), kolektywu gwiazd ówczesnych produkcji dla młodzieży. Sama Ryder przyznała w wywiadzie dla magazynu Rolling Stone, że nigdy nie była fanką tego typu obrazów ze względu na ich stereotypowość. Nie dziwi więc jej udział w tak ożywczym, innowacyjnym filmie jak "Heathers". 
 
Za oceanem jest on otoczony kultem. Doczekał się nawet broadwayowskiego musicalu na swojej podstawie. Mimo to w Polsce mało kto o nim słyszał. Winić za to należy przede wszystkim barierę kulturowo-językową. Największa zaletą "Heathers" są bowiem cięte, skrzące się dialogi, które opierają się na młodzieżowym slangu i częstej grze słów niemożliwej do przełożenia na polski, natomiast żarty z tamtejszej szkolnej hierarchii mogą być dla widowni znad Wisły niezrozumiałe. Film jest też pozbawiony wątków w stylu coming-of-age, które mogłyby nadać mu uniwersalny wymiar. Ta produkcja to przede wszystkim beztroska zgrywa - filmowa jazda bez trzymanki. Nie brak w niej surrealistycznych scen i absurdów (takich jak analizowanie listu samobójczego na lekcji angielskiego). Miłośnicy wisielczego humoru z pewnością się nie zawiodą. 
 
"Heathers" można tez polecić entuzjastom lat 80. głównie za sprawą stylowej ścieżki dźwiękowej i kostiumów "z epoki". 
 
Summa summarum, choć to film nieco hermetyczny, pozostaje on klasykiem, który po prostu wypada znać. 
