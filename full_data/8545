<unique_name>
film/Podr%C3%B3%C5%BC+na+kraniec+wszech%C5%9Bwiata-2008-549974
<film>
Podróż na kraniec wszechświata
<film_link>
http://www.filmweb.pl/film/Podr%C3%B3%C5%BC+na+kraniec+wszech%C5%9Bwiata-2008-549974
<film_rating>
8.0
<review_link>
http://www.filmweb.pl/reviews/Pi%C4%99kne+obrazy+i+niezbyt+wiele+wiedzy-14661
<reviewer_mark>
3
<review>
To ciekawe, jak amerykańskie kino ukształtowało nasze (a przynajmniej moje) wyobrażenie na temat zależności pomiędzy formą a treścią: jeżeli coś jest efektowne, to z reguły niezbyt mądre. I na odwrót. Najznamienitsi rzadko – z różnych powodów 
– sięgają do rozbuchanych form przekazu. I nawet jeśli powyższe twierdzenie jest nadużyciem, "Podróż na kraniec wszechświata" idealnie wpisuje się w ową swobodną myśl. Film Yavara Abbasa to przepiękna wizualnie wycieczka, niestety z miernym przewodnikiem. 
 
Każdy, kto choć troszeczkę liznął wiedzy o wszechświecie, wie, co to kwazar i pulsar, a jego wiedza o czarnej dziurze nie ogranicza się tylko do wiadomości, że "wsysa nawet światło", będzie seansem zawiedziony. Wartość naukowa dokumentu jest znikoma, a co gorsze, film opiera fundamenty na banałach typu: "Jeśli pochodzimy z Marsa, to jesteśmy Marsjanami", "Czarna dziura to kosmiczny morderca" czy "Dalej robi się niebezpieczniej, niczym w grze komputerowej". Sporym problemem "Podróży na kraniec wszechświata" jest jej niedojrzałość, wynikająca być może ze skierowania dokumentu raczej w stronę młodszego odbiorcy. Twórcy chcieli wykreować również coś na kształt niezwykle niebezpiecznej, a tym samym atrakcyjniejszej wizji rzeczywistości, zapominając, iż większość procesów we wszechświecie jest tak długotrwała, że cywilizacja ludzka nie jest w stanie ich doświadczyć. 
 
Problemem "Podróży" jest także nadużywanie przypuszczeń, co chyba miało nadać dokumentowi bardziej zagadkowy kształt. Jednak w kontekście naszej nikłej wiedzy o kosmosie takie zwroty mogą być przecież dowolnie formowane, a to powoduje, że zabiera się nas w rejony zwykłego gdybania. Zamiast na luźnych domysłach stanowiących właściwie widzimisię autorów, twórcy powinni oprzeć się na znikomych, ale mocniejszych faktach. Te padają jednak nie za często, w dodatku brak w nich uzupełnienia. Jeśli podaje się, że na Merkurym panują temperatury rzędu tysiąca stopni, ale w tym samym czasie po jego "ciemnej stronie" występują minusowe, to należałoby tę dysproporcję wyjaśnić, a nie zbywać milczeniem. 
 
Osobną kwestią, z której dokument powinien być rozliczony, to zaprezentowanie ogromu wszechświata i próba wpłynięcia na wyobraźnię widza. Tu jest trochę lepiej, choć i tak film ustępuje niektórym fenomenalnie zmontowanym krótkometrażowym filmikom na Youtube. Autorzy, sunąc w przestrzeni kosmicznej, zbyt często "przeskakują" za pomocą jednej takiej samej animacji, co – w pewnym stopniu – rozstraja widza i zatraca jego wyobrażenie o prawdziwych odległościach w kosmosie. Sytuację znacznie poprawia przepiękna, robiąca kolosalne wrażenie sekwencja, gdzie 
– po uprzednim nakreśleniu wielkości potencjalnych układów słonecznych – kamera majestatycznie lewituje pomiędzy miliardami słońc, dając widzowi chwilę na próbę pojęcia ogromu. To największy plus dokumentu. Ciekawą sprawą okazuje się również motyw "cofania się w czasie" wraz z naszą podróżą. To nowe horyzonty, otwierające umysł na inne postrzeganie, z którego niekoniecznie musiał wcześniej zdawać sobie sprawę. 
 
Oczywiście, należy dokumentowi oddać – jest przepiękny. Fenomenalne obrazy, grafiki komputerowe i wizje artystyczne podkreślają wielobarwność i różnorodność kosmosu, choć ten wydaje się nam przecież ciemny i pusty. Wszelkie zalety "Podróży na kraniec Wszechświata" zamykają się głównie w jego wizualnej formie. To za mało. 
