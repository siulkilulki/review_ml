<unique_name>
film/Zapl%C4%85tani-2010-122832
<film>
Zaplątani
<film_link>
http://www.filmweb.pl/film/Zapl%C4%85tani-2010-122832
<film_rating>
7.7
<review_link>
http://www.filmweb.pl/reviews/Przekle%C5%84stwa+niewinno%C5%9Bci-10569
<reviewer_mark>
7
<review>
Disney zawsze słynął z konserwatywnych poglądów.  Nikogo nie zdziwi więc informacja, że nowa animacja wytwórni opowiada o zaletach jak najdłuższego dziewictwa. Jego symbolem są w "Zaplątanych" obdarzone magicznymi właściwościami włosy głównej bohaterki, Roszpunki. Każdy, kto ma z nimi kontakt i zna odpowiednie zaklęcie, może regularnie poddawać się kuracji odmładzającej. Włosów nie wolno jednak obcinać – przy pierwszym kontakcie z nożyczkami tracą one bowiem swoje moce. Dobrze poinformowana starucha  porywa dziewczynkę i zamyka ją w wysokiej wieży. Roszpunka spędza w niej osiemnaście lat, piorąc, gotując i sprzątając. Przez całe swoje dotychczasowe życie miała kontakt jedynie z trzema książkami, w związku z czym nie jest osobą szczególnie wyedukowaną. Szowiniści powiedzieliby nawet, że idealnie nadaje się na gospodynię domową. Trzeba jej tylko znaleźć odpowiedniego partnera. Jednak kawaler, którego twórcy upatrzyli dla Roszpunki, nie robi dobrego pierwszego wrażenia. Jest zapatrzonym w siebie złodziejaszkiem, który bez mrugnięcia okiem potrafi wykiwać partnerów w przestępstwie. Czy dla kogoś takiego warto poświęcić swą czystość? 
 
Wątpliwości natury fryzjersko-ginekologicznej stanowią dla reżyserów okazję do stworzenia klasycznej opowieści o wielkiej miłości, spełnianiu marzeń i starciu dobra ze złem. Ciemną stronę mocy reprezentuje w filmie odmładzająca się dzięki włosom Roszpunki starucha. Czary pozwalają jej z powrotem stać się dojrzałą, apetyczną kobietą. Niestety, jak pokazują "Zaplątani", uroda i seksapil nie mają żadnych szans w konfrontacji z młodością oraz niewinnością. Starucha zdaje sobie z tego sprawę i dlatego za wszelką cenę stara się nie wypuszczać młodej zakładniczki z wieży. Nie tylko obawia się stracić magiczne włosy, ale też nie chce robić sobie konkurentki. 
 
Z okazji okrągłego jubileuszu ("Zaplątani" to pięćdziesiąta pełnometrażowa animacja Disneya) postanowiono sięgnąć do źródeł i wpleść w akcję musicalowe sekwencje. Napisane według reguł starej szkoły piosenki łatwo wpadają w ucho i stanowią dobre uzupełnienie dla scen pogoni i romantycznych uniesień. W filmie pojawia się kameleon, duchowy brat świerszcza z "Pinokia" i  świetlika z "Księżniczki i żaby". Gad, choć nie jest gadatliwy, ma sprawny język, a w podbramkowych sytuacjach służy bohaterom pomocą. 
 
Twórcy czerpali również inspirację ze "Zwariowanych melodii". Postaci zaliczają na ekranie upadki z dużych wysokości niczym Diabeł Tasmański i Królik Bugs. Jednak, zamiast wylądować na bajkowym OIOMie z otwartym złamaniem, strzepują z siebie kurz i ruszają w dalszą drogę. Po seansie warto więc uświadomić młodych widzów o szkodliwości naśladowania "Zaplątanych". 
  
Film powinien spodobać się fanom zarówno klasycznych produkcji Disneya, jak i współczesnych obrazów sygnowanych przez wytwórnię Myszki Miki. Tempo akcji jest szybkie, animacja pieści oko, a bohaterowie są dowcipni i wyraziści. Kasy kina nie powinny spodziewać się reklamacji po seansie.  