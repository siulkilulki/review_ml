<unique_name>
film/Kapitan+Ameryka%3A+Zimowy+%C5%BCo%C5%82nierz-2014-615202
<film>
Kapitan Ameryka: Zimowy żołnierz
<film_link>
http://www.filmweb.pl/film/Kapitan+Ameryka%3A+Zimowy+%C5%BCo%C5%82nierz-2014-615202
<film_rating>
7.3
<review_link>
http://www.filmweb.pl/reviews/W+obliczu+zag%C5%82ady-15779
<reviewer_mark>
9
<review>
W obecnych czasach ekranizacje komiksów zawładnęły filmowymi box office'ami. Produkcje te coraz częściej stoją na bardzo wysokim poziomie. Zarówno aktorskim, jak i audiowizualnym. Idąc dalej tym tropem, mamy styczności z produkcjami, które przekazują nam coraz to dojrzalsze historie. Nie opierają się one już tylko i wyłącznie na efektowności scen akcji. Coraz głębiej sięgają do ludzkiej psychiki. Ukazują nam wewnętrzne i zewnętrzne przemiany bohaterów. Właśnie do takiego grona zaliczyć można produkcję "Kapitan Ameryka: Zimowy Żołnierz". 
 
     Chris Evans,  Anthony Mackie     

 Zawsze miałem problem z tą postacią. Nie ukrywam, że nigdy za nią zbytnio nie przepadałem. Może to kwestia tego, że w pierwszym samodzielnym filmie Kapitanowi brakowało według mnie charyzmy. Ogólny wydźwięk tamtego filmu również miał na to wpływ. W "Avengers 3D" natomiast, postać Steve'a Rogersa (Chris Evans) nie potrafiła wybić się przed szereg. Liderem Mścicieli był Iron Man (Robert Downey Jr.) i to on do spółki z Hulkiem (Mark Ruffalo) i Lokim (Tom Hiddleston) skradli całe show. Nie ukrywam więc, że od kontynuacji przygód Pierwszego Mściciela oczekiwałem naprawdę wiele. I wiecie co? Nie spodziewałem się, że ten film będzie aż tak dobry! Ba! To jeden z najlepszych filmów poruszających komiksową tematykę. 
 
 Akcja "Zimowego Żołnierza" przeskakuje z początku XX wieku do czasów obecnych. Organizacja S.H.I.E.L.D. przygotowuje się do wcielenia w życie planu "WIZJA". Projekt ten w znaczącym stopniu ma ułatwić funkcjonowanie organizacji, co za tym idzie, ochronę społeczeństwa. Rogersa prześladują myśli odnośnie odejścia z TARCZY. Czuje się on tylko pionkiem w wielkiej układance Nicka Fury'ego (Samuel L. Jackson) oraz jego przełożonych. W międzyczasie dochodzi do ataku na Fury'ego, Cap otrzymuje od Fury'ego tajemniczy dysk z danymi TARCZY. Bohater przy pomocy Czarnej Wdowy (Scarlett Johansson), próbuje dotrzeć do rozwiązania zagadki jaką jest tożsamość napastnika, który zaatakował jego dowódcę. Wszystkie tropy kierują ich ku postaci Zimowego Żołnierza. Jednakże jest on tylko czubkiem góry lodowej. To, co odkryją bohaterowie, przechodzi ich najśmielsze oczekiwania. 
 Bracia Anthony i Joe Russo stworzyli naprawdę kapitalny film. Nie spodziewałem się, że to napiszę, ale w tej produkcji jest wszystko, czego można zapragnąć od ekranizacji komiksu. Świetnie wykreowane postacie. Rewelacyjne choreografie walk, pościgi, strzelaniny. Efekty specjalne zapierające dech w piersiach. Cud miód malina. Co dla mnie najważniejsze, Kapitan Ameryka stał się postacią, którą w końcu można polubić. Do tego dochodzi Falcon (Anthony Mackie), postać wprowadzająca nieco humoru i świeżości w szeregi bohaterów. To, co on wyprawia przy użyciu swoich mechanicznych skrzydeł, w głowie się nie mieści. Dostarcza nam, widzom, naprawdę mnóstwo frajdy podczas seansu. Jest i Czarna Wdowa, która tradycyjnie z gracją oraz lekkością rozprawia się z kolejnymi oddziałami przeciwnika. 
 
     Sebastian Stan     

 "Zimowy Żołnierz" to audiowizualny majstersztyk. Trwająca blisko 2 godziny 10 minut produkcja okraszona jest spektakularnymi efektami specjalnymi oraz fenomenalną oprawą audio autorstwa Henry'ego Jackmana. Kompozytorowi udało się stworzyć najlepszą ścieżkę dźwiękową w karierze. Nie brakuje tutaj zarówno szybkich, intensywnych motywów z domieszką elektroniki, jak i spokojniejszych fragmentów. Na uwagę zasługuje szczególnie motyw związany z pojawianiem się na ekranie tytułowego Zimowego Żołnierza. Utwory takie jak "Fury" czy "The Winter Soldier" potrafią wywołać ciarki na plecach. Perfekcyjna robota. 
 
 Najnowsza część przygód Kapitana Ameryki, pierwszego Mściciela, porządnie namieszała w filmowym uniwersum Marvela. Ciąg wydarzeń doprowadził do naprawdę wielu zmian, a efekty tego ujrzymy na pewno w "Avengers: Age of Ultron", który zagości w kinach w kwietniu przyszłego roku. Nie mogę zdradzać zbyt wiele, ale zaręczam Wam, że podczas seansu nie będziecie się nudzić. Nie ominie Was również efekt zaskoczenia. Film braci Russo to jedna z najlepszych rzeczy, jaka mogła się przytrafić Kapitanowi Ameryce jak i całemu uniwersum. 
