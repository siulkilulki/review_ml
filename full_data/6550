<unique_name>
film/Zwierz%C4%99ta+nocy-2016-744969
<film>
Zwierzęta nocy
<film_link>
http://www.filmweb.pl/film/Zwierz%C4%99ta+nocy-2016-744969
<film_rating>
7.7
<review_link>
http://www.filmweb.pl/reviews/Samotna+kobieta-19123
<reviewer_mark>
8
<review>
Trudno nie czuć się puchem marnym przy Tomie Fordzie. Facet uczynił potęgą dom mody Gucci, rozkręcił warty miliony dolarów własny biznes, stał się ulubionym projektantem hollywoodzkich gwiazd oraz Jamesa Bonda i - jakby tego było mało - okazał się świetnym reżyserem. "Zwierzęta nocy" to brawurowa mieszanka melodramatu, dreszczowca i kina zemsty. Film, w którym czuć inspirację największymi: Almodóvarem, Hitchcockiem, Lynchem i Peckinpahem. 
 
"Nasz świat jest mniej bolesny od prawdziwego" - słyszy z ust znajomego grana przez Amy Adams marszandka Susan Morrows. Pozornie wiedzie ona życie jak z magazynu lifestyle'owego: prowadzi renomowaną galerię, ma bogatego i przystojnego partnera (Armie Hammer), obraca się w kręgach elit. Za wypolerowaną fasadą spełnienia i stabilizacji kryje się jednak rozczarowanie. Małżeństwo funkcjonuje już tylko na papierze, rodzinne gniazdo stoi opustoszałe po wyjeździe córki, zaś sukcesy zawodowe przestały przynosić satysfakcję. Kobietę z emocjonalnego letargu wytrąca dopiero przesyłka od byłego męża Edwarda (Jake Gyllenhaal). W paczce znajduje się dedykowana Susan książka - pulpowa opowieść o zbrodni i karze skrywająca liczne odniesienia do zakończonego w burzliwych okolicznościach związku bohaterów. 
 
Z chwilą, gdy kobieta zagłębia się w lekturze, narracja filmu ulega rozwarstwieniu. Ford cofa się w czasie, by zdać nam relację z małżeństwa Susan i Edwarda. Jednocześnie ujawnia szokującą zawartość powieści i bada zależności między literacką fikcją a rzeczywistością. Makabryczna historia rodem z policyjnej kroniki okazuje się metaforą cierpień, jakie w prawdziwym życiu może zadać człowiekowi ukochana osoba. Już w zrealizowanym siedem lat wcześniej "Samotnym mężczyźnie" reżyser udowodnił, że jest subtelnym portrecistą nieszczęśliwych ludzi z wyższych sfer. Tutaj wychodzi jednak w pewnym momencie poza swoje naturalne środowisko i przenosi się z kamerą do krainy bezprawia, przemocy i gwałtu. I tak jak kiedyś z wyczuciem odmalował samotność uniwersyteckiego profesora, tak teraz nakręcił szarpiącą nerwy i jeżącą włos na głowie nocną gehennę na teksańskiej autostradzie. Choć nie ma tu za wiele przemocy fizycznej, to i tak jedna z mocniejszych scen, jakie zobaczycie w tym roku w kinie. Jej okrucieństwo i groza polegają na tym, że w sytuacji rodem z hollywoodzkiego filmu sensacyjnego zostaje postawiony ktoś przeciętny, pasywny, pozbawiony genu bohatera.  
 
 Ford kolejny raz udowadnia, że potrafi nie tylko gustownie odziać aktorów, ale i pewną ręką poprowadzić ich przed kamerą. W "Zwierzętach nocy" klasę potwierdzają zarówno nadekspresyjny Gyllenhaal , jak i skupiona, wygrywająca półtony Adams. Jeszcze lepsi są Michael Shannon oraz Aaron Taylor Johnson. Pierwszy bawi się postacią zmęczonego kowboja z odznaką. Drugi jako psychopatyczny redneck zalicza chyba występ życia. Nawet epizodyczne role są majstersztykiem. Wcielający się w pozbawione złudzeń małżeństwo z bohemy Michael Sheen i Andrea Riseborough na kilka minut zagarniają dla siebie ekran. Aktorską delicją jest też scena z udziałem Laury Linney, która z cierpkim uśmiechem konstatuje: "Wszyscy w końcu zamieniamy się w nasze matki". 
 
Temat nieodwracalnych przemian wydaje się leitmotivem filmu. Raz powraca on pod postacią złośliwego żartu (w trakcie wymiany zdań między Susan a napompowaną botoksem współpracownicą), kiedy indziej jako gorzka refleksja ("Twoje życie zamienia się w coś, czego nigdy nie chciałaś"). Czas nie uczy bohaterów pogody: odbiera ich ciałom powab i zdrowie, zabija miłość, nie goi ran na sercu. Co najwyżej uczy, jak robić dobrą minę do złej gry. "Zwierzęta nocy" tak jak "Samotny mężczyzna" uwodzą stylem: elegancką, niezwykle sensualną fotografią dwukrotnie nominowanego do Oscara Seamusa Mcgarveya, rytmicznym montażem, kolejnym świetnym soundtrackiem Abla Korzeniowskiego. Jednak pod tą wytworną zasłoną pulsuje wyłącznie cierpienie.