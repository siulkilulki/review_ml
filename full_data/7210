<unique_name>
film/Halloween+2-1981-6012
<film>
Halloween 2
<film_link>
http://www.filmweb.pl/film/Halloween+2-1981-6012
<film_rating>
6.7
<review_link>
http://www.filmweb.pl/reviews/Ta+noc+jeszcze+si%C4%99+nie+sko%C5%84czy%C5%82a-4726
<reviewer_mark>
7
<review>
Po sukcesie części pierwszej niemal pewna była realizacja sequela. Obraz Johna Carpentera przyniósł tak ogromne zyski, że przekroczyły one nawet najśmielsze oczekiwania twórców. Carpenter co prawda odrzucił propozycję reżyserowania filmu, jednak zajął się scenariuszem i jego produkcją, więc w dużej mierze też jest odpowiedzialny za realizację "Halloween 2". Tym razem reżyserię powierzono debiutującemu wówczas Rickowi Rosenthalowi. 
 
Akcja kontynuacji rozgrywa się tej samej nocy co w "Halloween". Michael Myers (Tony Moran) postrzelony przez dr. Loomisa (Donald Pleasence) ucieka z miejsca zbrodni. Laurie Strode (Jamie Lee Curtis) ledwo zdołała ujść z życiem i z ciężkimi obrażeniami zostaje przewieziona do szpitala. Szybko rozpoczynają się poszukiwania Myersa. Ten jednak wie, gdzie przebywa jego niedoszła ofiara i udaje się w jej kierunku, aby dokończyć to co wcześniej zaczął. Dziewczyna po raz kolejny będzie musiała zmierzyć się z nieobliczalnym psychopatą. 
 
"Halloween 2" to udany sequel, który jednak nie dostarcza już tylu emocji, co poprzednik. Należy zwrócić przede wszystkim uwagę na to, że film bezpośrednio kontynuuje wydarzenia z poprzednika. Było to bardzo mądre posunięcie, bo dzięki temu jeszcze lepiej można się wczuć w atmosferę filmu. Ta początkowo jest naprawdę dobra, jednak ogólnie rzecz biorąc klimat zdecydowanie odbiega od tego z filmu Carpentera. Przede wszystkim nie jest już tak mrocznie. Sceny w szpitalu oczywiście swój urok mają, lecz niestety nie potrafią oddać klimatu zacisznych domków jednorodzinnych. Zdecydowana większość sekwencji rozgrywa się w szpitalnych korytarzach, toteż zaczyna być po jakimś czasie trochę nużąco. 
 
Muzyka podobnie jak wcześniej to w zdecydowanej większości main theme Johna Carpentera, jednak została trochę zmiksowana. Oczywiście usłyszeć można jeszcze kilka innych utworów, ale raczej nie zapadają one głębiej w pamięci. Trzeba przyznać otwarcie, że "Halloween 2" idealnie wpisuje się w zasady jakimi kierują się kontynuację, bo film podryfował zdecydowanie bardziej w stronę kina krwawego, zatracając gdzieś przy tym tą niesamowitą atmosferę. Mamy tutaj znacznie więcej drastycznych scen i krew leje się całkiem obficie, za czym idzie większa ilość ofiar oczywiście. Sceny mordów mimo, że są w przeważającej większości krótkie, to wydają się jeszcze bardziej efektowne i przede wszystkim są dokładniej ukazywane. Zobaczymy m.in. topienie we wrzątku, wbijanie strzykawki w oko czy też zabieg odsączania krwi. Co ciekawe pierwotna wersja filmu była zdecydowanie mniej brutalna i to właśnie Carpenter dokręcił kilka tych mocniejszych akcentów mimo sprzeciwu Rosenthala. Zapewne zrobił by to już przy pierwszej części, ale wtedy mocno ograniczał go budżet. Michael Myers pokazuje się przed kamerą już znacznie częściej, więc dlatego każde jego następne pojawienie się po prostu nie wzbudza tylu emocji co w części pierwszej. 
 
Kilka słów należy jeszcze wspomnieć o aktorstwie, bo podobnie tak jak wcześniej wypada dobrze. Jamie Lee Curtis w kontynuacji zagrała chyba nawet nieco lepiej niż w pierwowzorze. Donald Pleasence wypadł po raz kolejny przekonująco, choć wydaje mi się, że w części pierwszej nieco bardziej wczuwał się w swoją rolę. Reszta aktorów również gra bardzo realistycznie, choć schodzą oni raczej na drugi plan. 
 
Reasumując - sequel pod kilkoma względami ustępuje poprzednikowi, ale nadal ma nam wiele do zaoferowania. Uwagę zwracam głównie na efektowny finał, który na długo pozostaje w pamięci i wzbogacenie serii o nowe wątki. Mimo wymienionych przeze mnie mankamentów film ogląda się o dziwo bardzo przyjemnie. Trzeba przyznać otwarcie, że niemal niemożliwe było, aby w tym przypadku kontynuacja przewyższyła część pierwszą, bo film Carpentera naprawdę wysoko zawiesił poprzeczkę. Z całą pewnością fani serii mimo wszystko będą zadowoleni, gdyż "Halloween 2" to dobrze zrealizowany i solidny horror, w którym niestety nie zobaczymy nic bardziej interesującego co można było zobaczyć w części pierwszej. A szkoda... 
