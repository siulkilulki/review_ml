<unique_name>
film/Neon+Demon-2016-677753
<film>
Neon Demon
<film_link>
http://www.filmweb.pl/film/Neon+Demon-2016-677753
<film_rating>
5.5
<review_link>
http://www.filmweb.pl/reviews/Psychodeliczno+-+oniryczna+podr%C3%B3%C5%BC-19157
<reviewer_mark>
9
<review>
"Neon Demon (2016)" Nicolasa Windinga Refna, to film na który czekałem z niecierpliwością, zachęcony niewiele mówiącymi zwiastunami i tajemniczymi zarysami fabuły. I mimo, że spodziewałem się czegoś nietypowego, to rzeczywistość przerosła moje oczekiwania. 
 
Młodziutka Jess (Elle Fanning), niewinna i naiwna, przyjeżdża do wielkiego miasta, by spróbować swoich sił w wielkim, okrutnym świecie mody. Przytłoczona i onieśmielona, szybko przekonuje się jakimi bezwzględnymi prawami rządzi się środowisko kobiet, dla których ciało jest walutą, a jedynym prawdziwym celem w życiu - bycie na topie. 
 
Brzmi banalnie? Było już wiele razy? Oczywiście, ale w filmie Refna fabuła to tylko pretekst do nieskrępowanej zabawy formą. Już pierwsze kadry, w których widzimy zakrwawioną główną bohaterkę pozującą do zdjęć, sugerują w jakim kierunku pójdzie reżyser. I trzeba przyznać, że jest w swoim zamyśle dość konsekwentny. Powolna akcja, celebrowanie wypieszczonych ujęć, oniryczny, psychodeliczny klimat – tak można w kilku słowach podsumować "Neon Demon". Sama historia niczym nie zaskakuje, to zwyczajna opowieść o dziewczynie, która zmienia się pod wpływem środowiska, w którym się znalazła, ale sposób przedstawienia i użyte przez twórców środki wyrazu pozwalają zapomnieć o jej banalności. Z kolei budowany pieczołowicie klimat niepokoju i tajemniczości doskonale utrzymuje ciekawość widza mimo wolnego tempa akcji. 
 
Pomagają też aktorki: rewelacyjna Jena Malone jako Ruby i jej koleżanki Gigi (Bella Heathcote) oraz Sarah (Abbey Lee). Troszkę słabiej wypada grająca główną rolę Elle Fanning, ale nie na tyle, by w jakikolwiek sposób to przeszkadzało. Mamy też jedno spore potknięcie, czyli zdecydowanie najgorzej prezentującego się Deana (Karl Glusman), fotografa – amatora, który chce być chłopakiem Jess. Trochę w tym winy scenarzysty, bo postać ta absolutnie nic nie wnosi do filmu, a co za tym idzie ciężko ją uwiarygodnić. 
 
Wszystkie wymienione do tej pory fragmenty układanki mogłyby w rezultacie stworzyć dobry film, który jednak niczym specjalnym by się nie wyróżniał. To co jednak nadaje "Neon Demonowi" unikalności to dwa dodatkowe składniki użyte przez reżysera: element surrealistyczny i szokujący. Warto przy tym zaznaczyć, że są one na tyle zgrabnie wplecione w konstrukcję filmu, że potrafią naprawdę zaskoczyć, ale jednocześnie naturalnie wpasowują się w konwencję i przydają obrazowi drapieżności. Mamy więc sceny, które zachwycą miłośników Davida Lyncha, gdzie prym wiedzie mistrzowski epizod z włamaniem do motelowego pokoju bohaterki, mamy też kapitalną końcówkę, która co wrażliwszym widzom może wywrócić żołądki na lewą stronę. 
 
"Neon Demon" to film, który ciężko oceniać obiektywnie. Pod płaszczykiem wizjonerskiego kina reżyser przemyca kontrowersyjne i zapewne dla wielu szokujące treści, w dodatku dość obrazowo zilustrowane. Miałka fabularnie, prosta historia, kapitalna warstwa wizualna i niepowtarzalny klimat, polane lekko surrealistycznym sosem, tworzą naprawdę wybuchową mieszankę. I mam wrażenie, że tak jak wiele kultowych obrazów, ten film doskonale wpisze się w schemat "kocham lub nienawidzę", wywołując bardzo skrajne opinie i odczucia. Mnie wizja Refna zdecydowanie przekonała i bez reszty dałem się wciągnąć do jego świata, polecam jednak obejrzeć samemu i wyrobić sobie własne zdanie. Jakie by ono nie było, seans na pewno będzie ciekawym doświadczeniem. 