<unique_name>
film/Les+Miserables+N%C4%99dznicy-2012-599595
<film>
Les Miserables Nędznicy
<film_link>
http://www.filmweb.pl/film/Les+Miserables+N%C4%99dznicy-2012-599595
<film_rating>
7.3
<review_link>
http://www.filmweb.pl/reviews/%C5%9Apiewnie+o+n%C4%99dzy+w+duchu+Victora+Hugo-14065
<reviewer_mark>
7
<review>
Na 150. rocznicę wydania „Nędzników” Victora Hugo powstała iście epicka produkcja, którą śmiało można nazwać największą epopeją zarówno ubiegłego roku, jak i w karierze reżysera – Toma Hoopera. Ten sam człowiek stoi za sukcesem oscarowego "Jak zostać królem" – nie dziwi więc, że nadal podejmuje tematykę polityki, społeczeństwa, a po części również ludzkich emocji. Tym razem przeniósł się do XIX-wiecznej Francji, by towarzyszyć tytułowym nędznikom w ich podróży ku przeznaczeniu, lepszemu życiu bądź miłości. 
 
Powieść Hugo składa się aż z pięciu części i ukazuje problematykę ówczesnego społeczeństwa na podstawie całego zastępu bohaterów. Na pewno odważnym posunięciem było nakręcenie hollywoodzkiej wersji tego klasyku. Niemal samobójczym ruchem było jednak uczynienie z tego musicalu. Choć taka wersja pojawiała się już na deskach teatru, na wielkim ekranie tak śmiałego kroku jeszcze nie oglądaliśmy. Można się było obawiać czy śpiewane kwestie nie będą w tym przypadku dość groteskowe i zasłonią całą tragedię francuskiego społeczeństwa. Na szczęście reżyser szybko rozwiał moje wątpliwości, choć niejednokrotnie był bardzo blisko przekroczenia bardzo cienkiej linii pomiędzy groteską a rzeczywistą akcją dramatyczną. 
 
Na pierwszy plan wysunął Jeana Valjeana (najlepsza rola w karierze Hugh Jackmana), nędznika, którego obsesyjnie ściga inspektor Javert (sztywny i ospały Russell Crowe). Po spotkaniu pewnego biskupa, przechodzi drastyczną przemianę, porzucając dotychczasowe życie. Gdy już uzyskał wysoką pozycję w mieście, pomaga nędznikom, którym przecież sam kiedyś był. Tak spotykamy Fantine (genialna, choć krótka rola Anne Hathaway), która sprzedaje się, by chronić swoją córkę Cosette. Z czasem poznajemy nowych bohaterów, którzy są nieodłącznie związani z Jean Valjeanem i jego długim żywotem. Apogeum historia osiąga podczas rewolucji republikańskiej w 1832 roku, będąca splotem wszystkich wątków i finałem tej historii. 
 
Tom Hooper w dwie i pół godziny przenosi nas w świat lęków, obaw, miłości, gniewu i pożądania z niesamowitym efektem – w historii "Les Miserables" da się łatwo zatracić… Historia Fantine, Cosette, a przede wszystkim Jean Valjeana to przede wszystkim emocjonalna strona filmu, w której reżyser czuje się jak ryba w wodzie. Liczne zbliżenia kamery pokazują nie tylko świetną grę aktorską obsady, ale przede wszystkim jakże realistyczną rozpacz, smutek, a czasami nadzieję głównych bohaterów. "Nędznicy" w wersji musicalowej to pomysł nie tylko śmiały, ale przede wszystkim trafny – Hooper udźwignął brzemię, jakie ciążyło na produkcji i zamiast kiczowatego, przerysowanego obrazu wyszło dramatyczne dzieło, które śmiało mogę nazwać największą epopeją 2012 roku. Równoważąc tragiczną stronę filmu reżyser zaangażował duet Baron Cohen - Bonham Carter grający małżeństwo drobnych złodziejaszków. Ich humorystyczne wstawki świetnie sprawdziły się w produkcji nasiąkniętej dramatyzmem i rozpaczą. Komediowa żyłka dawnego Borata przydała się, choć tym razem powstrzymał się od sprośnych dowcipów, a pozostał przy sprawdzonych sposobach jak przekręcanie imienia czy jego przerysowany akcent. 
 
To wzorowy przykład musicalu – już początkowa scena informuje nas, czego możemy spodziewać się po tej produkcji. Dla mnie to przede wszystkim wyniosłość i monumentalność produkcji, a także doskonałe dialogi, jakby żywcem wyciągnięte z oryginału Hugo, a także momentami perfekcyjne partie wokalne. Jedynie Russell Crowe i Eddie Redmayne (w roli Mariusa Pontmercy) nie poradzili sobie ze śpiewanymi kwestiami. Niestety mniej więcej po połowie film staje się lekko nużący, a sam wątek rewolucji nudny w porównaniu z historią Fantine czy komediowej małżeństwa Thenardier. Reżyser stara się przeciągnąć finał tak, że historia kończy się co najmniej 30 minut, lecz strona techniczna filmu wynagradza wszelkie niedociągnięcia fabularne. "Les Miserables" nie przypomina "Jak zostać królem" – opowieść o Jerzym VI była skromna, prosta, a nawet surowa. Natomiast omawiany musical nie stroi od przepychu i wyniosłości. Paradoksalnie, bo przecież opowiada historię nędzarzy. 
 
