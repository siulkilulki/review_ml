<unique_name>
film/Magical+Girl-2014-709584
<film>
Magical Girl
<film_link>
http://www.filmweb.pl/film/Magical+Girl-2014-709584
<film_rating>
7.1
<review_link>
http://www.filmweb.pl/reviews/Czy+prawda+to+subiektywno%C5%9B%C4%87-19367
<reviewer_mark>
8
<review>
"Magical Girl", film Carlosa Vermuta, to historia złożona z ludzkich ułomności. Przefiltrowana smutkiem i melancholią, ale też po hiszpańsku doprawiona pikantnym sarkazmem. Na początku poznajemy młoda bohaterkę - Barbarę (Bárbara Lennie), zaraz potem kolejną - Alice (Lucía Pollán). Ich losy są jeszcze niezależne od siebie, ale obie dziewczynki zadziwiają swoją szczerością, i pozbawionym kalkulacji sposobem myślenia. Barbara, to przyłapana na pisaniu karteczek na lekcji uczennica, którą nielubiany nauczyciel matematyki - Damian, wyciąga do odpowiedzi przed całą klasą. Alice to chorująca na białaczkę zagorzała fanka anime, której największym marzeniem jest mieć suknię od projektantki, jednej z ulubionych bajkowych postaci. Obie dziewczynki mają w swoich rękach władzę - ich pragnienia stają się epicentrum zdarzeń, w które zostają wciągnięte nieświadome tego osoby dorosłe. 
 
Luis (Luis Bermejo), ojciec Alice jest bezrobotnym nauczycielem literatury, gdy dowiaduje się o chorobie córki postanawia za wszelką cenę spełnić jej największe marzenia..  Podobnie jak Damian (José Sacristán), nauczyciel Barbary - nie cofnie się przed niczym, żeby spełnić oczekiwania swojej ulubienicy. Nie wiem, czy taki był zamysł reżysera, ale trochę ma się wrażenie, że role dorosłych i dzieci ulegają odwróceniu - dzieci zaskakują swoją dojrzałością myślenia, dorośli stają się śmieszni, wręcz infantylni, w swoim zafałszowywaniu rzeczywistości i argumentowaniu zachowań. Ma się nieuchronne wrażenie, że dorośli ulegali zapętleniu w swoim działaniu, zupełnie, jak dzieci grające w ulubioną grę, lub oglądające ulubioną bajkę. 
 
Przez dziwny bieg wydarzeń losy wszystkich bohaterów przeplatają się w końcu ze sobą. Dorosła już cierpiąca na depresję i chronicznie uzależniona od kłamstwa Barbara ma wpływ na życie Alice, a marzenia Alice będą wywierały wpływ na losy Barbary. W niecodziennej kolaboracji rzeczywistości z fikcją staną też dwaj nauczyciele - Luis i Damian. Moim zdaniem to przede wszystkim film o manipulacji. O tym jak łatwo kierować innymi budując emocjonalną więź i zaufanie. To też film o pogoni i fiksacji za sprawami doczesnymi, gdy w tym czasie ucieka nam sedno i esencja życia, sprawy naprawdę istotne. To także film o napędzającej się spirali zła, które eskaluje wraz z rosnącym poczuciem zagrożenia i doznanej krzywdy. I być może film o tym, że zło które bezmyślnie wypuścimy, lubi do nas wracać.. 
 
Smutek i  refleksja wydobywająca się z nieprzeładowanych detalem obrazów, daje nam poczucie przejrzystości i prawie wniknięcia w myśli bohaterów. Ich emocje są doskonale wyczuwalne, wiszą jak gęsta chmura, skupiając naszą uwagę dokładnie na osobie. Odcienie szarości i minimalizm daje nam poczucie dotykalności i głębi psychicznej bohaterów, którzy mimo niezbyt rozbudowanych dialogów stają się bardzo nacechowani emocjami. Czujemy ich złość, smutek, zagubienie, strach... i nienawiść. A wszystkie te emocje aż kipią z ascetycznego obrazu, z dużą dozą ironii, która mimo wszystko nie pozbawia ich tragizmu... 
 
To nie jest łatwy film, ale dla koneserów kina - z pewnością wyda się ciekawy. Wszystko w nim jest należycie wyważone, i jak dla mnie - chapeau bas - dla tak młodego reżysera, który potrafi zaserwować nam tak dojrzałe kino. Czy to drugi Almodovar? Nic z tych rzeczy, to zupełnie nowa jakość. Czekam więc z niecierpliwością na kolejne jego dzieła! I ten film również serdecznie polecam! 
