<unique_name>
film/Skaza-2009-493553
<film>
Skaza
<film_link>
http://www.filmweb.pl/film/Skaza-2009-493553
<film_rating>
5.9
<review_link>
http://www.filmweb.pl/reviews/R%C4%99ka%2C+noga%2C+m%C3%B3zg+na+%C5%9Bcianie+i+straszna+nuda+na+ekranie-12403
<reviewer_mark>
4
<review>
Powinienem zacząć ten tekst cytując Elektryczne Gitary: "Co ja tutaj robię...". Było 
nie było, kino sensacyjne to nie moja bajka. Kreowanie kolejnych mission impossible, 
jako dzień, jak co dzień bohatera, schematyczne fabuły i zranieni kulami herosi, którzy zawsze znajdą siłę, żeby kontynuować walkę. Jest jeden powód, dla którego 
zobaczyłem ten konkretny film: Steve Austin - gwiazda federacji WWE, zanim ta jeszcze miała taką nazwę oraz wielokrotny mistrz wrestlingu i prowadzący reality WWE Tough Enough, które można było oglądać na kablówce, bodajże na kanale Extreme. 
 
Steve Austin to kawał chłopa. Niezwykle sympatyczny facet, którego nie sposób nie lubić. Dorabia w filmach podobnie jak inny wrestler Dwayne "The Rock" Johnson, który zagrał m.in. rolę w "Zębowej wróżce", co z kolei wytknął mu na ringu inny niezwykle sympatyczny facet, John Cena. Ale nie zbaczajmy z tematu. 
 
Oglądając "Damage", większość ludzi będzie odczuwała lekkie zażenowanie fabułą. John 
Brickner - w tej właśnie roli Steve Austin - to koleś, który ma wielkie łapska 
i potrafi nimi równie dobrze zrobić masaż serca, jak i zdzielić 
w pysk niesfornych klientów baru. Jest do bólu szlachetny i wszystkim wokół chce 
pomagać, choć samemu sobie nie potrafi. W tego typu filmach często jest tak, że 
motywacja do działania głównego bohatera musi być do bólu ckliwa i prawa. A co może 
być bardziej słuszne od zebrania okrągłej sumy 250 tysięcy dolarów na przeszczep 
dla kilkuletniej dziewczynki? 
 
W świecie nielegalnych walk, mafii, drobnych cwaniaczków czy zwyczajnych pijaków 
pojawia się on. Na budowie jest z automatu szykanowany, a w nielegalnych walkach, 
cynicznie wykorzystywany. Bo przecież "to normalne", że każdy majster prowokuje 
największego kolesia z całej brygady, który dopiero co wyszedł z więzienia, i to 
za zabójstwo, którego w dodatku dopuścił się gołymi rękami. Pod wpływem jego prawości odmieni się nawet wielki cynik i "manager" Bricknera, Reno. Tak na marginesie - to nawet dość udana rola. Zgadnijcie, czy dziewczynka dostanie nowe serduszko? Niezrozumiały jest dla mnie wątek Frankie, dziewczyny Reno. Można momentami odnieść wrażenie, że pomiędzy Frankie i Bricknerem pojawia się jakiś powiew oralnego niepokoju... Ale może to z powodu źle zagranej roli, w którą wcieliła się Laura Vandervoort. Być może po przefarbowaniu włosów straciła wenę. 
 
Filmy takie jak "Damage" ogląda się albo dlatego, że jest się młodym i nie ma większych 
wymagań (wystarczą wytatuowane red necki, dużo walk i dobra zabawa), albo z braku laku, albo dlatego, że lubi się któregoś z aktorów grającego w danym filmie. Bo że jest to 
gniot, nie ma wątpliwości. Że fabuła jest naiwna, prostacka i głupia - również. Zakończenie przewidywalne? Zdecydowanie tak. Dla mnie powodem do oglądania, nie po raz pierwszy zresztą, tego typu filmu był właśnie Steve Austin. I jak wpadnie mi w ręce kolejny film, w którym będzie występował, pewnie znowu dam się namówić. Z całym dobrodziejstwem inwentarza. Kto wie, może kiedyś wystąpi w mojej ukochanej konwencji, czyli horrorze? 
