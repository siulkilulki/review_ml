<reviewer_mark>
4
<review>
Takiego ataku ze strony przybyszy z kosmosu nikt nie mógł przewidzieć i nikt nie był na niego przygotowany. Nielicznym udało się przetrwać i za wszelką cenę próbują walczyć o swoje życie i człowieczeństwo. Nadchodzi jednak kolejne niebezpieczeństwo, które tym razem może doprowadzić do całkowitej zagłady ludzkości. 
 Po czterech poprzednich "falach", czyli akcjach wymierzonych przez obcych w żyjących na Ziemi ludzi, przychodzi pora na ostateczny cios. Po tym, jak odłączyli prąd na całym globie i zdziesiątkowali populację przez śmiertelnie groźny wirus, postanawiają wcielić się w szeregi ludzkości. To właśnie "piąta fala". Nieświadomość tego, kto może być potencjalnym wrogiem, a kto zwykłym człowiekiem wprawia ludzi w panikę i sprawia, że nikt nie może czuć się pewnie ani bezpiecznie. 
     Chloë Grace Moretz,  Zackary Arthur,  Ron Livingston   SONY PICTURES ENTERTAINMENT INC.  
 Historię inwazji kosmitów w "Piątej fali" poznajemy z perspektywy młodej dziewczyny, Cassie Sullivan (Chloë Grace Moretz). Jej życie uległo diametralnej zmianie w dniu, gdy na niebie pojawił się niezidentyfikowany obiekt – statek obcych. Z beztroskiej i szalonej nastolatki, w obliczu wojny z bezwzględnymi „przybyszami” musiała zmienić się w rozsądną i samodzielną osobę, gotową stawić czoła nowym zagrożeniom. 
 Nie da się zaprzeczyć, że "Piąta fala" miała potencjał, by stać się ciekawym i wciągającym filmem. Szkoda, że tak się nie stało. Fabularne luki, przewidywalna akcja i płytka fabuła powodują, że całość jest nudna i sprawia wrażenie niedopracowanej. Praktycznie wszystkie wydarzenia, jakie po sobie następują są łatwe do przewidzenia – brakuje efektu zaskoczenia czy trzymania widza w napięciu. Wiele zastosowanych zabiegów jest wręcz nielogicznych i budzi politowanie: obcy, którzy jawią się jako wielka potęga, z którą ludzie nie są w stanie wygrać, z drugiej strony niezwykle łatwo dają się zdemaskować i okazują się naiwni. 
 Filmu nie ratują również aktorzy. Granym przez nich postaciom brakuje realizmu i wiarygodności. Z całej obsady chyba najlepiej poradził sobie Ron Livingston, grający rozdartego wewnętrznie ojca głównej bohaterki, Olivera Sullivana oraz Alex Roe, wcielający się w tajemniczego samotnika Evana Walkera. Reszta pozostawia wiele do życzenia. Nie podnosi też poziomu "Piątej fali" ładna buzia Chloë Grace Moretz, czyli filmowej Cassie, która niezbyt poradziła sobie z udźwignięciem swojej roli. Na ile jednak to kiepski scenariusz i nijakie postaci odpowiadają za tak niski poziom produkcji, a ile w tym winy samych aktorów – ciężko powiedzieć. Najprawdopodobniej w tym przypadku, obie te rzeczy nakładają się na siebie. Ewidentnie całość jest niespójna i aż "rwie się w szwach". 
     Chloë Grace Moretz,  Alex Roe   SONY PICTURES ENTERTAINMENT INC.  
 Równie sztucznie i płytko wypada przesłanie jakie "Piąta fala" próbowała przekazać, a jest nim to, że w obliczu nawet największego zagrożenia ludzie i tak będą przede wszystkim walczyć między sobą. Ponadto, z ust jednego z bohaterów padają słowa: przybysze nie robią względem ludzi niczego, czego nie dopuściłby się sam człowiek, który od wieków przecież niszczy Ziemię i jej zasoby. To, co miało brzmieć górnolotnie i miało skłonić do refleksji, w gruncie rzeczy było ckliwe i ani trochę nie wyszło poza wyświechtany frazes o „człowieku-niszczycielu”. Ten sam przekaz w znacznie lepszym wydaniu pojawiał się już wiele razy, tutaj nie niosąc za sobą głębszej treści. 
 O ile pierwsze wrażenie podczas oglądania "Piątej fali" jest dość pozytywne, to im dalej zagłębiamy się w losy bohaterów, tym gorzej; a poziom nudy i wtórności potrafi przytłoczyć. Jest to film, który można zobaczyć, ale zdecydowanie nie wnosi do gatunku niczego nowego. 
