<reviewer_mark>
10
<review>
Reżyser nagrodzonego Oscarem "Birdmana" nie spoczął na laurach, lecz zrobił krok do przodu w reżyserskiej karierze. Pracując z takimi gwiazdami jak Tom Hardy, a przede wszystkim Leonardo DiCaprio oraz Emmanuel Lubezki osiągnął moim zdaniem szczyt swoich umiejętności. Szczerze mówiąc, po obejrzeniu filmu byłem szczęśliwy, iż John Hillcoat zrezygnował z roli reżysera. "Zjawa" to poemat o granicach ludzkiej wytrzymałości, woli przetrwania oraz walce do samego końca, który złapał mnie za twarz i przytrzymał aż do ostatniej minuty. 
 
Bardzo długo czekałem na następny po "Wilku z Wall Street" film z udziałem Leonardo DiCaprio, którego bardzo cenię jako aktora i z czystym sumieniem mogę powiedzieć, iż wcale się nie zawiodłem. To jak bardzo poświęcił się dla roli - na przykład zjedzenie surowej ryby mimo faktu, iż jest wegetarianinem - świadczy o jego wielkości i oddaniu do aktorstwa, a przy okazji nadaje postaci więcej realizmu. 
 
     Leonardo DiCaprio   Twentieth Century Fox Film Corporation  
Od samego początku świetnie przedstawiona została rywalizacja między DiCaprio a Hardym, którzy przepychankami słownymi chcą ustawić drugiego na jego miejsce w szeregu. Nie zdziwiłby mnie fakt ich nominacji, a nawet zwycięstwa w tegorocznej edycji rozdania Oscarów za rolę pierwszo- i drugoplanową. Oglądając ostatnie filmy z udziałem DiCaprio ("Wilk z Wall Street", "Wyspa tajemnic") można było stwierdzić, iż to szczyt jego umiejętności. Nic bardziej mylnego. Dopiero w "Zjawie" pokazał na co go stać. Scena walki z niedźwiedziem jest fenomenalna, realistyczna, nieprzewidywalna oraz dzika, a zemsta, której będzie chciał dokonać na Hardym, sprawi, iż obudzą się w nim pierwotne instynkty, dzięki którym oszukał przeznaczenie. 
 
Zdjęcia Lubezkiego zachwycą każdego, przede wszystkim dzięki krajobrazom, a także wykorzystaniu jedynie światła naturalnego (co przedłużyło kręcenie filmu, jednak było tego warte), czy walki z niedźwiedziem nakręconej jednym ujęciem; nienaganny montaż także zdał egzamin. Aktorzy drugoplanowi, zwłaszcza Domhnall Gleeson oraz, co pozytywnie mnie zaskoczyło, Will Poulter zostali idealnie dobrani do ról. 
     Alejandro González Iñárritu,  Leonardo DiCaprio   Twentieth Century Fox Film Corporation  
Alejandro González Iñárritu przeniósł nas w XIX-wieczną dzicz w sposób magiczny. Siedząc w ciepłym pomieszczeniu podczas seansu można było odczuć podświadomy zimny podmuch wiatru na karku a także wiadro zimnej wody na twarzy podczas sceny na środku rzeki. 
 
Trudno znaleźć mi cokolwiek, co miałoby świadczyć na niekorzyść obrazu. Podsumowując film to istne arcydzieło, majstersztyk, uczta dla uszu i oczu oraz popis umiejętności całego trio DiCaprio, Iñárritu oraz Lubezkiego. 

