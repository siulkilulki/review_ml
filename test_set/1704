<reviewer_mark>
9
<review>
Szczerze się przyznam, że boję się. Boję się pisania recenzji tak ważnego filmu, przez wielu uważanego za arcydzieło, jeden z najgenialniejszych obrazów w historii kina. Nie tylko dlatego, że film ten oglądałam względnie dawno i nie pamiętam już dokładnie wszystkich szczegółów, które są ważne przy odczytywaniu tego filmu. Przede wszystkim dlatego, że w przeciwieństwie do wielu nie uważam go za arcydzieło. 
 
Głównym bohaterem filmu, a zarazem alter ego Felliniego, jest reżyser Guido Anselmi (wspaniała rola Marcello Mastroianniego). Pracuje on właśnie nad swoim dziewiątym filmem, ale jednocześnie musi się borykać z niemocą artystyczną. Z jednej strony posiada mnóstwo pomysłów, które - gdyby tylko je zrealizował - mogłyby stworzyć dzieło wybitne i niepowtarzalne, z drugiej strony nie jest pewien swojego talentu i najchętniej porzuciłby na jakiś czas swoją pracę. Zdaje jednak sobie sprawę z tego, że wszystko wokół jest zapięte na ostatni guzik i wszyscy tylko czekają na to, aż wielki reżyser rozpocznie zdjęcia do swojego nowego filmu. Również jego życie prywatne nie należy do zadowalających: zdradza swoją żonę z kobietą, na której kompletnie mu nie zależy, nie potrafi się w ogóle porozumieć ze swoją drugą połową, stale analizuje swoje dotychczasowe życie i podejście do kobiet, które coś w nim choć trochę znaczyły. Rezultaty tych rozważań nie należą do zadowalających. 
 
Co tu dużo mówić, w warstwie artystycznej... jest po prostu idealnie. Genialne role aktorskie (poza Mastroiannim na uwagę zasługuje Anouk Aimee), wspaniałe zdjęcia i kostiumy, wizjonerstwo, poruszanie wielu ważnych tematów... A jednak "Osiem i pół" Felliniego nie do końca mnie przekonało. Nie mam pojęcia, czy to z powodu postaci głównego bohatera, który do specjalnie dających się lubić nie należy, jego wcale mnie nieobchodzących rozważań na temat życia, przemijania, wartości mieszczańskich i współczesnych, itp. itd. Jestem raczej zdania, że z tego powodu, iż Fellini - tworząc dzieło niemalże autobiograficzne - stworzył film, w którym odniesienia do swojego życia i otoczenia znajdą jedynie twórcy filmowi, ludzie będący w średnim wieku i już zaczynający analizować swoje życie, czy też osoby stające w obliczu konieczności dokonania odpowiednich życiowych wyborów. I ja do takich osób się nie zaliczam. Zapewne dlatego uważam "Osiem i pół" nie za arcydzieło, a "jedynie" za bardzo dobry film.