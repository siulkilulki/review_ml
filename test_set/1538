<reviewer_mark>
8
<review>
Każda dziewczyna już od najmłodszych lat marzy o swoim księciu z bajki. Wysokim i przystojnym mężczyźnie na białym koniu. A co jeśli życie zweryfikuje te plany i owym księciem z bajki okaże się facet na miarę 136 cm wzrostu? O tym właśnie jest najnowsza komedia romantyczna w reżyserii Laurenta Tirarda, która wyśmiewa stereotypowe spojrzenie na to, że mężczyzna zaczyna się od metra osiemdziesięciu. Czy okaże się hitem na miarę innych francuskich komedii z ostatnich lat "Nietykalnych" i "Za jakie grzechy, dobry Boże"? 
 
                  

Diane (Virginie Efira)  to atrakcyjna kobieta, która prowadzi kancelarię prawną z byłym mężem (Cedric Kahn). Pewnego dnia zostawia w restauracji swój telefon. Jego znalazcą okazuje się być przystojny, inteligentny i dowcipny Alexandre (Jean Dujardin). Przypadkowe spotkanie z nieznajomym wydaje się być dla Diane szansą na znalezienie idealnego mężczyzny. Jest tylko jeden problem. Alexandre mierzy zaledwie 136 cm wzrostu. Czy to nie stanie się przeszkodą w ich związku? 
 
         

W swojej najnowszej produkcji Laurent Tirard bawi się kontrastami. Ona jest piękną i wysoką kobietą, która pragnie zrealizować swoje wyobrażenie idealnej miłości. On jest przystojnym i niskim mężczyzną, który przez swoje niełatwe życie idzie ze śmiechem na ustach. Ich przypadkowe spotkanie otwiera przed nimi wrota do magicznego świata. Czas spędzany tylko we dwoje jest ucieleśnieniem marzeń dla Diane, sytuacja komplikuje się kiedy kobieta przedstawia Alexandre’a swojej rodzinie i obserwuje reakcję matki i śmiechy z okolicznych stolików w restauracji. Czar pryska i Diane zaczyna być pełna wątpliwości, obaw i lęków przejmując się opiniami innych. Tymczasem Alexandre wcale się nie poddaje. Zaskakuje swoją wybrankę na każdym kroku. W pewnym momencie pada fantastyczne zdanie, kiedy to głuchy ojczym Diane (Bruno Gomila) mówi do swojej pełnosprawnej żony, że to właśnie on żyje z kaleką. I to jest właśnie kwintesencja tego filmu. Doskonały sposób ukazania problemów, jakie często miewamy z tolerancją wobec osób innych niż my sami. Podobną sytuację obserwujemy kiedy Alexandre szczerze pyta swojego dorosłego syna Benji’ego (Cesar Domboy), jak on go postrzega. W odpowiedzi słyszymy, że jego wzrost nigdy nie miał dla niego znaczenia. Dla Benji’ego Alexandre jest wspaniałym ojcem, zdolnym architektem i przyjacielem. Po prostu świetnym facetem. 
 
         

Można było się spodziewać, że wcielający się w Alexandre’a Jean Dujardin jako zdobywca Oskara za główną rolę w filmie "Artysta" pokaże swój warsztat aktorski na najwyższym poziomie. I tak też właśnie jest. Jego gra aktorska jest pełna charyzmy, błyszczy z ekranu sprawiając, że postać Alexandre’a staje się autentyczna. Komizm niektórych sytuacji jest idealnie wyważony – choćby wówczas, gdy wielki bernardyn z radością wita się ze swym panem wprost go taranując. Partnerująca mu Virginie Efira w roli Diane również udźwignęła ciężar zadania. Ten romantyczny tandem idealnie się uzupełnia niemalże doprowadzając do eksplozji energii z ekranu. Aktorzy wcielający się w postaci drugoplanowe (Cedric Kahn, Stephanie Papanian) także nie próżnują. Wykreowane na zasadzie karykatury są ostro przerysowane, co tylko potęguje komiczny wydźwięk filmu. 
 
         

"Facet na miarę" to lekka, zabawna i wzruszająca komedia, która w elegancki sposób ukazuje stereotyp mężczyzny, który zaczyna się od metra osiemdziesięciu. Okazuje się, że prawdziwa miłość pokona nawet taką z pozoru błahą przeszkodę, jaką jest niski wzrost partnera. Puenta tego filmu jest prosta – nie ma ludzi idealnych. Najnowsza komedia Laurenta Tirarda jest pełna humoru i świetnych dialogów, uzupełniona doskonale dobraną ścieżką dźwiękową i serwująca widzom fantastyczną grę aktorską. Po prostu nie można jej nie zobaczyć.