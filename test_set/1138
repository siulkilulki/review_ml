<reviewer_mark>
7
<review>
Młody, zdolny kierowca i kaskader żyjący pomiędzy pracą w warsztacie i na planie a nocnymi zleceniami od nieco bardziej podejrzanych klientów nawiązuje znajomość z Irene – sąsiadką i matką samotnie wychowującą syna. Ich relacje zacieśniają się coraz bardziej do momentu nieoczekiwanego powrotu męża Irene z więzienia. Tamtejsze porachunki szybko jednak dają o sobie znać, a nasz bohater w trosce o dobro Irene i chłopca postanawia pomóc je ostatecznie wyrównać. 
 
 Historia nieskomplikowana, nawet typowa. Jej realizacja – wręcz przeciwnie. 
 Choć skłonni jesteśmy do katalogowania filmów i opatrzania ich stosownymi etykietami, "Drive" wymyka się z przeznaczonej dla niego szuflady. Refn flirtuje z kinem akcji, nie pozwalając widzowi na ostateczną pewność co do gatunku. Już kiedy nasza czujność zostaje uśpiona przez stateczność kompozycji i smakowitość barw, wszystko obraca się o 180 stopni, by z atmosfery sennego dramatu przeskoczyć do brutalnej, wartkiej akcji. 
 Ryan Gosling jak zwykle nie zawodzi. Wiarygodnie oddaje charakter głównego bohatera – prostego, twardego i porywczego, niepozbawionego jednak wrażliwego serca chłopaka. Wtóruje mu urocza i ciepła Carey Mulligan oraz przekonujący (nie tylko ze względu na "walory" fizjonomii) Ron Perlman. 
 
 Piękne, wysmakowane zdjęcia do spółki z dobrze dobraną muzyka elektroniczną tworzą niemal nierealny klimat filmu, choć jego akcja sprowadza widza na ziemię. Unikając fabularnego kiczu, reżyser w pewnym sensie rozprawia się z mitologią kina akcji. Nakręconej machiny przemocy, ostatecznie nie da się zatrzymać, a wyrządzone przez nią szkody są nie do naprawienia. W twardej i brutalnej rzeczywistości, jak w policyjnym pościgu, nie ma czasu, by oglądać się za siebie, nie ma miejsca na zadośćuczynienie. 
 
 Podsumowując, "Drive" to obraz dobry, godny polecenia każdemu, kto chce spojrzeć na nieco wysłużone już kino akcji z innej perspektywy, a także dla tych, którym cenią sobie piękne, dobrze zakomponowane filmy. W moim odczuciu jednak, mimo zdecydowanie pozytywnego odbioru, nie jest to film arcydzielny ani też rewelacyjny. Brak mu oczywistych wad, ale również tego "czegoś", co daje pewność, że  za jakiś czas ten  żywy i elektryzujący obraz nie pozostanie w pamięci kinomana kolejną wyblakłą kartą. 
