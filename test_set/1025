<reviewer_mark>
7
<review>
Małe miasteczka na końcu świata mają to do siebie, że prędzej czy później stają się scenerią bardziej lub mniej krwawego horroru. Już samo życie w takim miejscu to koszmar, a gdy tylko porządek garstki nieszczęśników zakłóci obce ciało – tragedii nic już nie powstrzyma. Z tego niezawodnego kinowego schematu korzystają twórcy polskiego "Helu", i wywracają go do góry nogami. W tym odciętym od świata miejscu nic nie jest oczywiste.   
 
Trwa środek pozasezonu na Helu. Jest zimno, szaro i wietrznie. Do miasteczka przyjeżdża tajemniczy mężczyzna – Jack, scenarzysta, Amerykanin. Tej samej nocy dochodzi do morderstwa – ginie młoda dziewczyna, a dwoje towarzyszących jej przyjaciół znika bez śladu. W sprawę zamieszany jest Kail zarabiający na testowaniu prawdomówności turystów za pomocą wykrywacza kłamstw i tancerka erotyczna, której zależy na rozwiązaniu zagadki. Jest jeszcze prostytutka Esma, stary bar, biała skórzana kurtka, przyczepy campingowe i morze. 
 
W pierwszych scenach dowiadujemy się, że film zainspirowała historia, która miała miejsce w 1991 roku. Ale – jak się okazuje z biegiem wydarzeń – nie o prawdę w "Helu" chodzi. Debiutujący Katarzyna Priwieziencew i Paweł Tarasiewicz grają z oczekiwaniami widza i jego przyzwyczajeniem do jednoznacznych rozwiązań. Przewodnim tematem ich filmu jest prawda i fałsz oraz to, co je od siebie odróżnia. Zamiast odpowiedzi dostajemy więc coraz więcej pytań. I zostajemy z nimi aż do końca seansu. Priwieziencew i Tarasiewicz sporo zaryzykowali pozostawiając tyle niewiadomych. A czy im się to opłaci, zdecydują widzowie. 
 
Brak odpowiedzi i mieszanie prawdy z fikcją zbliża "Hel" do filmów Davida Lyncha. Wiele tu zresztą ulubionych motywów reżysera z nawiązaniami do "Miasteczka Twin Peaks" i "Zagubionej autostrady" na czele. Filmowy Hel Priwieziencew i Tarasiewicza to miejsce całkowicie odrealnione. Istnieje nie wiadomo gdzie, a może nigdzie. Momentami – za sprawą pojawiających się w filmie czerwonych neonów – przypomina piekło. Tajemniczy Jack z kolei raz wygląda jak miotający się grzesznik, a innym razem jak sam szatan. 
 
Grający rolę Amerykanina Philip Lenkowsky to zresztą najbardziej charyzmatyczna i niejednoznaczna postać w filmie. Grywający drugoplanowe role u największych hollywoodzkich reżyserów aktor zadbał, by jego bohater od początku intrygował widzów i budził na zmianę sympatię, strach i odrazę. Za jego sprawą "Hel" nabiera jeszcze jednego wymiaru – to po części opowieść o starzejącym się człowieku, który najlepsze lata życia ma już dawno za sobą. W tej historii – uwaga spoiler! – nie będzie happy endu. 
 
Mimo wątku kryminalnego i aury niepokoju "Hel" Priwieziencew i Tarasiewicza ma w sobie lekkość i dawkę humoru. A ziarnistość obrazu uzyskana dzięki kręceniu filmu na taśmie czyni to lynchowskie miasteczko jeszcze bardziej niezwykłym. Założę się, że na takim Helu jeszcze nie byliście.