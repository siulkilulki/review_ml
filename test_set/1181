<reviewer_mark>
7
<review>
To już wręcz tradycja brytyjskiego kina: opowiadanie o traumie strajków i thacheryzmu (oraz ich pokłosiu) w formie lekkich komedii, komediodramatów z silnym społecznym komponentem. Na pierwszym planie rozbierają się jacyś faceci ("Goło i wesoło"), grają sobie muzycy ("Orkiestra"), tańczy pewien chłopiec ("Billy Elliot"), a gdzieś w tle protestują otoczeni kordonami policji górnicy albo ciągną się kolejki zwolnionych z kolejnej fabryki robotników. "Dumni i wściekli" gładko wpisują się w tę konwencję. Również tu – zgodnie z powyższym zwyczajem – wyspiarska historia najnowsza opowiedziana jest z nieoczywistej perspektywy. W tym wypadku: przez pryzmat środowiska homoseksualistów. Co ciekawe, akurat ten punkt widzenia został podyktowany przez samą historię. 
 
     Joseph Gilgun,  Faye Marsay,  Paddy Considine,  Jack Baggs,  Kyle Rees,  Ben Schnetzer,  George MacKay     

Film Matthew Warchusa realizuje przecież lewicową fantazję o porozumieniu ponad podziałami. Fantazję tym bardziej fascynującą, że – w tym konkretnym przypadku – spełnioną. Dziś, gdy wydaje się, że hermetyczna filozofia i postępowa obyczajowość lewicowej inteligencji raczej odgradzają ją od proletariatu, niż pozwalają znaleźć z nim wspólny język, podobna historia może wydawać się wyssana z palca. Dlatego warto tę baśń opowiadać – właśnie dlatego, że wydarzyła się naprawdę. W 1984 grupa gejowskich aktywistów faktycznie postanowiła wesprzeć strajkujących górników, co było niemałym zaskoczeniem dla obu środowisk. Ale ten gest wynikał przecież z ponownego przemyślenia lewicowych ideałów. Z postawienia znaku równości między doświadczeniem dwóch różnych grup. Na pierwszy rzut oka geje i lesbijki nie mają zbyt wiele wspólnego z pracownikami kopalń. Ale jedni i drudzy byli w połowie lat 80. na pozycjach ofiar, jedni i drudzy mieli też wspólnego wroga w osobie niejakiej Żelaznej Damy. "Dumni i wściekli" to więc opowieść o przezwyciężeniu uprzedzeń i wyciągnięciu ręki do osoby w potrzebie. O społecznych loserach jednoczących się w swojej opresji.   
 
     Freddie Fox,  Joseph Gilgun,  Faye Marsay,  Ben Schnetzer                   Ben Schnetzer     

Jeśli brzmi to jak jakaś budująca narracja o superbohaterach – to właśnie tak ma to brzmieć. Warchus czerpie z tradycji kręconego w słusznej sprawie kina, z tradycji pana Smitha jadącego do Waszyngtonu. Popycha jednak wzorzec gatunkowy do jego logicznych granic. Everyman przeciwstawiający się hegemonowi nie jest tu przecież po everymańsku szary i zwyczajny. Nasi protagoniści to w końcu kolorowa ekipa rodem z Parady Równości. Reżyser ucieka się do typażu i charakteryzuje każdego z bohaterów za pomocą jakiejś wyrazistej cechy (swoistej "mocy" każdego z nich). Mark (Ben Schnetzer) lubi przewodzić, Jonathan (Dominic West) jest zblazowany, Joe (George McKay) siedzi jeszcze w szafie, a Steph (Faye Marsay) jest pyskata i wojownicza. Takie podejście grozi degeneracją w pochód klisz, ale Warchus zgrabnie unika tej pułapki. Bo raz: ma wystarczająco dużo postaci, by narysować wielowymiarowy portret środowiska LGBT. I dwa: wszyscy protagoniści przechodzą w toku akcji własną ewolucję; ktoś wykłóca się z rodzicami, nad kimś krąży widmo AIDS i tak dalej. O pełnokrwistości bohaterów niech świadczy fakt, że obowiązkowe finałowe notki o dalszych losach każdego z nich potrafią nie tylko zaskoczyć, ale i autentycznie wzruszyć. 
 
     Liz White,  Nia Gwynne,  Imelda Staunton     

Ale mimo tego ładunku czułości oraz społecznikowskiego zacięcia "Dumni i wściekli" to jednak przede wszystkim komedia. Humor rodzi się tu ze starcia dwóch światów. Z jednej strony jest wielkomiejska homoseksualna bohema, z drugiej: tradycyjna małomiasteczkowa wspólnota. Paddy Considine, Imelda Staunton i Bill Nighy bardzo wdzięcznie odgrywają ewolucję mieszkańców walijskiej wioski: od nieufności do akceptacji. Czy jest w tej przemianie jakieś zaskoczenie? Wiadomo, że nie. Kierowana wymogami konwencji trajektoria fabuły "Dumnych i wściekłych" przypomina przecież schemat komedii… romantycznej. Najpierw niesnaski, potem miłość, gdzieś po drodze trochę wybojów. Ale te – bardzo specyficzne – umizgi ogląda się naprawdę wybornie. A że morał, jaki płynie z opowiedzianej przez Warchusa baśni, jest oczywisty? Grunt, że zasłużony i brzmiący z pełną mocą. 