<reviewer_mark>
7
<review>
W 1980 roku mało wówczas znany szerszej widowni reżyser Sean S. Cunningham nakręcił niskobudżetowy slasher pod tytułem "Piątek trzynastego". Film okazał się kasowym przebojem i choć został zmiażdżony przez krytyków, zyskał ogromną rzeszę fanów. Wkrótce uznany za klasykę gatunku i wzór godny do naśladowania doczekał się wielu kontynuacji. Jednych bardziej, drugich zaś mniej udanych... 
 
Fabuła filmu jak na tamte czasy była dobrze przemyślana i jednocześnie wciągająca. Wszystko rozgrywa się w malowniczo położonym campusie nad jeziorem Crystal Lake. To miejsce ma swoją mroczną historię, bowiem niegdyś doszło tam do katastrofalnego w skutkach wypadku, o którym już nikt nie chce pamiętać. W 1957 roku utonął tam mały chłopiec, Jason, który nie został dopilnowany przez opiekunów, a którego ciała nigdy nie odnaleziono. Jego matka, Pamela Voorhees, z rozpaczy popadła w depresję. Rok później w feralną noc, to był piątek 13-ego, doszło do bestialskiego mordu na parze nastolatków. Sprawcy nigdy nie odnaleziono. Po tych wstrząsających wydarzeniach zdecydowano się na zamknięcie obozu. Jednak po kilku latach, gdy sprawa ucichła, campus wypoczynkowy Crystal Lake został ponownie otwarty. Mimo ostrzeżeń miejscowej ludności i tajemniczych pożarów, które odwlekały otwarcie obozu, młodzi ludzie przyjeżdżają nad jezioro. Wkrótce na terenie obozu dochodzi do dziwnych wydarzeń. Obozowicze znikają jeden po drugim w niewyjaśnionych okolicznościach... 
 
Historia, jaką przedstawiają nam twórcy filmu, jest niezwykle oryginalna i potrafi zaintrygować już od samego początku. Sposób przekazu sprawia, że widz chciałby jak najszybciej dowiedzieć się, kto odpowiada za wszystkie zbrodnie i jaki jest cel tej osoby. Sean S. Cunningham trzyma jednak odbiorców bardzo długo w niepewności i o dziwo robi to całkiem zręcznie, wciągając widza z minuty na minutę jeszcze bardziej. Oprawca nie jest znany, gdyż jak się pojawia, to pokazany jest od pasa w dół. Jedno jest pewne - to psychopatyczna osoba, która nie zna litości. Krwi tutaj dużo po prostu nie ma, ale jak już się trafi jakaś scena śmierci, to jest wykonana dość solidnie. Morderstwa są popełniane przy pomocy przeróżnych narzędzi ostrych w bardzo wymyślny i szokujący sposób, więc nie można tu zbytnio narzekać na brak mocniejszych akcentów. 
 
Największą zaletą filmu jest muzyka. Nie dość, że stoi na bardzo wysokim poziomie, to na długo zapada w pamięć. Za jej realizację odpowiedzialny jest Harry Manfredini i pokazał się on z wyśmienitej strony. Nie sposób nie wspomnieć o wywołujacych niepokój samplach (""ki-ki-ki-ma-ma-ma""), które odpowiednio podgrzewają atmosferę. W połączeniu z klimatem zacisznego obozowiska i nieprzyjaznych lasów wypada coś naprawdę kapitalnego. Aktorstwo niestety składa się głównie z młodych ludzi, mało doświadczonych toteż na pewno nie prezentuje się rewelacyjnie. Mimo wszystko starają się oni jak mogą i momentami wypadają całkiem przekonywająco. Nie mógłbym zapomnieć o występie Kevina Bacona, który dopiero stawiał pierwsze kroki jako aktor. Doświadczona aktorka, Betsy Palmer, która wcieliła się w rolę Pameli Vorhees, z kolei została  "nagrodzona" nominacją do Złotej Maliny podczas pierwszej w historii rozdawania tych nagród ceremonii, która odbyła się w 1981 roku. A skoro już o nich mowa, to trzeba wspomnieć, że sam "Piątek trzynastego" był nominowany również jako najgorszy film. Czy zasłużenie? Każdy sam sobie odpowie na to pytanie. Faktem jednak jest to, że mimo wielu zalet, całość z perspektywy czasu wydaje się bardzo licha. Film niekiedy sprawia wrażenie horroru niskiej klasy, a nie o to przecież chodziło. Na tym obrazie "wychowało" się przecież wiele osób, a większość z nich na pewno wspomina go dobrze. Powrót do tego tytułu po latach może być jednak bolesny, bo "Piątek trzynastego" po upływie lat na starszym i co za tym idzie bardziej wymagającym widzu nie będzie już w stanie wywrzeć takiego wrażenia, jakie wywierał w przeszłości na dziecięcych umysłach. 
 
Przechodząc do podsumowania należy zaznaczyć, że "Piątek trzynastego" to najbardziej zaskakująca część całej serii, lecz o dziwo nie jest tą najlepszą. O dziwo, bo przecież zazwyczaj pierwowzory mają palmę pierwszeństwa. Krytycy mogą zarzucać, że film schlebia najniższym gustom, powstał na fali sukcesu "Halloween" Carpentera i jest po prostu głupi, ale badź co bądź to właśnie "Piątek trzynastego" przetarł pewne szlaki i z ogromnym impetem zapoczątkował boom na "camp slasher". Polecam głównie koneserom kina grozy. Reszta? Może obejrzeć w zależności od chęci i zainteresowania. 
 
