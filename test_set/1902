<reviewer_mark>
9
<review>
My, Polacy, jesteśmy dziwnym narodem. Żyjemy cudzym życiem, wkładamy pinezki na sąsiednie krzesła, by potem z radością obserwować wijące się z bólu osoby trzymające się uporczywie za pośladki, niczym starotestamentowi patriarchowie i prorocy modlimy się do dobrego Boga o zesłanie wszelkich klęsk i plag na naszych wrogów, zaś za śmieszną komedię uważamy tragikomedię przedstawiającą nas w zwierciadle płaskim. 
 
Głównym bohaterem "Dnia świra", kolejnego obrazu Marka Koterskiego , jest ponownie Adaś Miauczyński, tym razem rewelacyjnie odtworzony przez Marka Kondrata. Adaś tym razem jest nauczycielem języka polskiego, męczy się z dorastającym synem Sylwusiem (Michał Koterski), irytuje go obojętność jego szkolnych podopiecznych i niezrozumienie przez matkę. Denerwują go również ludzie - spotykani na ulicy, w przedziale pociągu, widziani w telewizji, słyszani w radiu, pełni zakłamania, egoizmu, pustki i pretensji wobec wszystkiego i wszystkich. Nie zdaje sobie przy tym za bardzo sprawy z tego, że tym samym denerwuje sam siebie - od innych Polaków nie różni go bowiem nic poza większą wrażliwością na krzywdy ludzi w dalekich krajach; wszak nieszczęść dotykających jego rodaków dostrzegać nie chce... 
 
Przywykło się mówić, że film ten jest satyrą na Polaków i wszystkie ich wady - to prawda, warto jednak zwrócić uwagę na inny aspekt. Mamy akurat takie nieszczęście, że znajdowaliśmy się przez czterdzieści pięć lat w niewoli sowieckiej i podczas tego czerwonego okresu wypełzły na wierzch nas wszystkich wszelkie żale, niespełnione, zagłuszone w zalążku marzenia, pragnienia lepszego jutra bez jakiegokolwiek wysiłku z naszej strony, złość na świat i ludzi. Spotkałoby to każdy naród, gdyby musiał przejść to samo, co my - od pysznych Amerykanów, poprzez żyjących w zgodzie z naturą Masajów, do superinteligentnych Japończyków. To nie jest wina naszego 'polactwa' - a raczej stwierdzę dumniej: polskości! - lecz złych uwarunkowań historycznych i geograficznych. Jest więc "Dzień świra" satyrą na całą naturę ludzką i to, co w niej złe. 
 
Najważniejsza jest oczywiście tutaj rewelacyjna rola Marka Kondrata (nie genialna, bo na szczyty geniuszu ten aktor wzbił się w filmie "Wszyscy jesteśmy Chrystusami") oraz przyzwoite role innych aktorów (na uwagę zasługuje syn reżysera, Michał Koterski, w roli Sylwusia). Warta wysokiej oceny jest również reżyseria Marka Koterskiego, który świetnie sobie radzi z wyłapywaniem elementów tworzących naszą polską rzeczywistość i umiejętne ich ukazywanie. "Dzień świra" to bardzo dobry polski film, który każdemu polecam. 
 