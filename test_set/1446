<reviewer_mark>
8
<review>
Kolejna część przygód Spider-Mana nie różni się zbytnio od poprzednich. Znów jest szybko i efektownie, momentami także dość naiwnie. "Niesamowity Spider-Man 2" może nie jest niesamowity, ale na pewno zapewnia dobre oderwanie się od codzienności. 
 
Marc Webb zgrabnie kontynuuje wątki z jedynki. Peter Parker dalej więc stara się rozwikłać tajemnicę swych rodziców i umawia się z Gwen Stacy. Przy tym na pełne ręce roboty tępiąc przestępczość na ulicach Nowego Jorku. Podczas jednej z akcji ratuje życie Maxowi Dillonowi. W następstwie ten staje się wręcz jego fanatykiem. W tym samym czasie do miasta wraca, dawny przyjaciel Petera, Harry Osborn. Stare i nowe przyjaźnie wkrótce przyniosą jednak więcej szkody niż pożytku... 
 
     Andrew Garfield   Sony Pictures        Emma Stone   Sony Pictures        Jamie Foxx   Sony Pictures   

Oceniając "Niesamowitego Spider-Mana 2" nie sposób uniknąć porównań z trylogią Sama Raimiego. Wizja Człowieka-Pająka według Marca Webba jest dużo luźniejsza. Peter Parker to wykonaniu Andrew Garfielda mający gadane luzak i żartowniś. Nawet gdy rozprawia się z przestępcami, trudno mu zachować poważny ton. Taka koncepcja wypada lepiej niż poważny, niezdarny i często płaczliwy Peter w wykonaniu Tobey'a Maguire'a. A do tego wszystkiego dodatkowego kolorytu dodaje jeszcze przypadłość Petera związana z ojcem jego wybranki. Gwen także bije swoją odpowiedniczkę znaną ze "Spider-Mana 3". I nie chodzi wcale o fakt, że u Raimiego była ona postacią mocno drugoplanową, wręcz marginalną, a tutaj gra pierwsze skrzypce. Emma Stone tworzy postać z krwi i kości, mająca do zaoferowania coś więcej niż tylko ładną buźkę. W wykonaniu Bryce Dallas Howard Gwen była po prostu pusta. 
 
Tak się jednak ostatnio składa, że produkcje o superbohaterach ciągną zwłaszcza czarne charaktery. Trend ten rozpoczął na dobre "Mroczny rycerz", a najświeższym przykładem jest "Kapitan Ameryka: Zimowy Żołnierz". Nie inaczej jest w przypadku "Niesamowitego Spider-Mana 2". Tutaj show kradnie Jamie Foxx w roli Elektro. Choć motywy jego działań są dość proste (choć nie tak banalne, jak wskazywały na to zwiastuny), po prostu czuć jego gniew i nienawiść. Natomiast jego potęga w efekcie 3D i slow-motion robi naprawdę duże wrażenie. Szkoda tylko, że tak mało jest pojedynków ze Spider-Manem. Gdy jednak już dochodzi do potyczki, ogląda się ją z przyjemnością. W tym miejscu należy też wspomnieć o Zielonym Goblinie. Dane DeHaan już jako Harry Osborn sprawiał wrażenie maniaka. Pod tym względem przebił zarówno Willema Dafoe jak i Jamesa Franco. A przecież obaj w trylogii Raimiego nakryli czapką Maguire'a. Także kostium Goblina prezentuje się lepiej niż w pierwszym "Spider-Manie" skafander przywdziewany przez Dafoe. 
 
     Dane DeHaan   Sony Pictures        Andrew Garfield   Sony Pictures        Paul Giamatti   Sony Pictures   

Webb pokazuje, że ma pomysł na serię. Wszelkie rozwiązania fabularne, sceny sugerujące kolejnych wrogów pokazują, że Spider-Man będzie miał w przyszłości pełne odnóża roboty. Tego efektu nie psuje nawet dublowanie się niektórych antagonistów. Dodając do tego ścieżkę dźwiękową (zwłaszcza motyw przy pojawieniu się Elektro) i świetne efekty, otrzymujemy solidną superprodukcję. Niestety pomysłu nie mieli ludzie odpowiedzialni za dubbing. Polecam tylko wersję z napisami. 
 
Ciekawym smaczkiem jest też scena po napisach. Osoby czekające na "X-Men: Przeszłość która nadejdzie" będą w siódmym niebie. Wcześniej jednak Spider-Man, jak sam przyznaje, przeżyje piekło. I bardzo dobrze. Oby nie ostatnie w jego karierze. 
