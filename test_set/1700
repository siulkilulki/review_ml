<reviewer_mark>
9
<review>

Film bardzo trafnie przedstawia procesy zniewolenia, jakie umożliwia "instytucja" małżeństwa. Opowiada, że prawdziwi artyści to ludzie nie z tego świata, propagujący swoją postawą wolność, niezależność (wobec systemowych autorytetów), swobodę seksualną, libertynizm, tolerancję i poszanowanie każdego człowieka.  
 
Jan Saudek to fotograf artysta, odbierający wszystko w tonacjach harmonii, postrzegający wszystkie formy wibracji: słowo, gest, emocja, fotografia, malarstwo. We wszystkim widzi doskonałość, a gdy jej nie ma, potrafi ową zgodność wydobyć z podziemi. Z niesamowitą pasją komponuje swoje fantasmagoryczne akty. Pozują mu przeważnie kobiety dalekie od współczesnych kanonów urody – dojrzałe, często otyłe i w podeszłym wieku. Jednak artysta potrafi nawet z brzydoty wydobyć magiczne piękno. Niektórzy krytycy zarzucają mu, iż ocierać się o turpizm, a czasami nawet wulgarność i pornografię. 
 
W filmie "Fotograf" pokazane jest życie artysty, który uwielbia swoją pracę i do końca nie rezygnuje z własnego "ja" na rzecz świętego spokoju. Choć wrogowie zarzucają mu, że jest zakałą ludzkiego gatunku, a najbliżsi tępią go i wykorzystują, Jan Saudek nie poddaje się, cały czas walcząc o prawo do wolności i życia w zgodzie z własnymi ideałami. 
 
Film porusza smutną prawdę, że ludzki artyzm, który nie mieści się w kanonach systemowej kultury i obyczajowości, traktowany jest jako atawizm, jako niebezpieczną (bo zaraźliwą) chorobę, a artysta świadomie tępiony na każdym kroku, w czym zręcznie wspiera go prawo systemu, prawo nastawione na niszczenie indywidualności i światła w człowieku, prawo niewolnika. 
 
W filmie ukazany jest również problem pseudoartystów fotografików, którzy nie czują sztuki, bo tak naprawdę natura nie wykształciła w nich owego zmysłu, ale opanowanie rzemiosła, pomysłowość, zaradność (często uciekająca się do oszustw) oraz reklama, uczyniły z nich wziętych plastyków. Ogół i tak do końca nie wie, z kim ma do czynienia, że styka się z przerostem formy nad treścią. Tylko prawdziwi artyści są w stanie trafnie ocenić rzeczywistą wartość takich dzieł i odkryć ich nadmuchane przesłanie.  
 
Zaletą filmu jest doskonała gra aktorów, wartka, często komiczna (bo z pogranicza kabaretu) akcja oraz głębokie przesłania, jakie ze sobą niesie.