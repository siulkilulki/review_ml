<reviewer_mark>
6
<review>
Kultowy komiks Franka Millera, którego to adaptacją jest najnowsza animacja Warner Bros., pozostaje obok "The Long Halloween" moją ulubioną historią obrazkową o Batmanie - niegdyś definitywnie wskazałbym ją jako ulubioną. Dlatego miałem bardzo wysokie oczekiwania co do tego projektu. Prawdę mówiąc, w tym roku był to jeden z najbardziej oczekiwanych przeze mnie filmów, choć wyszedł bezpośrednio na rynek DVD (jak widać ten sezon w kinach nie należy do najciekawszych). I cóż mogę powiedzieć o tej animacji świeżo po seansie? Nie rozczarowałem się, ale zachwycony też nie jestem. A najgorsze jest to, że sam właściwie nie wiem dlaczego. 
 
Najważniejszym aspektem mojej oceny filmu, miała być wierność z komiksową wersją (choć wiedziałem, że wiąże się to z przewidywalnością). Pod tym względem "Rok Pierwszy" prezentuje się bardzo dobrze. Wprawdzie wycięto kilka drobnych momentów, a kilka dodano, jednak nie wpływa to zupełnie na ogół. Bardzo mnie cieszyły niektóre ujęcia niemal żywcem wyjęte z kart komiksu Franka Millera i napisy końcowe z wplecionymi fragmentami stron oryginału. Zaskoczył mnie fakt, że tak brutalny komiks po przeniesieniu na ekran nie został ocenzurowany nawet w najmniejszym stopniu, przy czym zachował niską kategorię wiekową (sądziłem, że nie zobaczę nawet kropli krwi). To kolejny plus, który powinien przypieczętować moją, bardzo wysoką ocenę dla tego filmu. Jednak po seansie wiem, że wierność z pierwowzorem jest sprawą drugorzędną. Oczywiście działa to na korzyść fabuły i akcji, które stoją na wysokim poziomie, ale czegoś mi w nim zabrakło. 
 
Wizualnie najnowszy "Batman" prezentuje poziom mieszany. Lubię ten nowy trend tworzenia animacji w stylu japońskich anime, szczególnie w scenach walk i pościgów. Jednak do tej historii kompletnie mi to nie pasowało. Sądzę, że film wypadłby o wiele lepiej, gdyby był stworzony po staremu, bez użycia komputera. Przez to wiernie przeniesiony "Rok Pierwszy" nie ma uroku, niepowtarzalnego klimatu. Chyba właśnie to najbardziej mnie boli, choć sądzę, że może to być inny, znacznie gorszy powód - po prostu historia zawarta w komiksie nie prezentuje się najlepiej na ekranie. Trzeba przyznać, że mało w niej akcji, mało Mrocznego Rycerza i mało czarnych charakterów, które urozmaiciłyby fabułę. Możliwe, że nie każdy komiks powinno się adaptować, gdyż na animację jest za mało atrakcyjny, za mało kolorowy. A może się tylko głupio czepiam, bo oczekiwałem czegoś więcej. 
 
"Rok Pierwszy" został wykonany bardzo dobrze, zarówno wizualnie, jak i dźwiękowo. Ekipa dubbingująca spisała się znakomicie (mimo braku Kevina Conroya), choć mocno rozczarowała mnie muzyka, będąca dziwnym zlepkiem różnych tematów, nie pasujących do siebie i wydających się lekko ściągniętymi ze znanych superprodukcji. Mimo mojego niedosytu muszę przyznać, że jest to dobry film godny polecenia każdemu fanowi Rycerza Ciemności. Jednak w porównaniu z inną animacją - "Batman: Maska Batmana" - "Rok Pierwszy" wypada dość przeciętnie.