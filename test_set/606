<reviewer_mark>
6
<review>
Połowa lat 90. Bujny rozkwit kina sensacyjnego zapoczątkowany dekadę wcześniej ma się ku końcowi. Konwencja dogorywa, wyciera się, zaczyna sięgać dna. Wtedy na scenę wkracza młody ulubieniec publiczności z gotowym pomysłem w ręku, zdaje się mówić: "Na coś takiego wszyscy czekaliście". Ma na imię Tom. Jak uratować kino sensacyjne przed zapaścią? "Przełamać banalną konwencję czymś oryginalnym" - Tom uśmiechnął się, jak tylko on potrafi. 
 
 Brian de Palma, którego Cruise namówił do reżyserii, nakręcił thriller zmiksowany z sensacyjną akcją w idealnych proporcjach - tłumy widzów na całym świecie oszalały. Od czasu pierwszego "Mission: Impossible" minęło jednak już piętnaście lat, to szmat czasu jak na serię tak dochodową - a doczekała się ona dopiero czwartej odsłony. To źle, to bardzo źle, bo przez cały ten czas kino sensacyjne dalej ewoluowało, co możemy zaobserwować choćby na kolejnych odcinkach serii "M:I". Brak im jakiejkolwiek spójności, pojawia się w nich tylko dwóch znanych bohaterów (Oprócz Toma, jedynie Ving Rhames  występuje w każdej odsłonie), oraz nazwa agencji dla której pracują. Z drugiej strony zasiadając do seansu widz nie musi przejmować się poprzednimi "Misjami..." - zostaje wciągnięty w wir akcji, a o to wszakże chodzi. 
 
 Przetrzymywany w moskiewskim więzieniu Ethan Hunt (niezastąpiony Tom Cruise) zostaje w brawurowy sposób odbity przez dwuosobowy zespół IMF, Jane Carter (Paula Patton) oraz Benjiego Dunna (znany z "M:I 3" Simon Pegg). Po szybkim briefingu angażują oni Ethana w akcję włamania do archiwów Kremla, nim zrobi to Cobalt, terrorysta chcący wywołać wojnę nuklearną, a który posiada już kody startowe do rosyjskich głowic. Kiedy wydaje się, że akcja przebiegnie sprawnie, okazuje się, że zespół wpadł w pułapkę zastawioną przez Cobalta, przez co Agencja zostaje obciążona winą za zamach bombowy na Kreml. Wojna wisi w powietrzu i tylko dzielny agent Hunt ze swoją ekipą może powstrzymać groźnego przeciwnika... 
 
 Akcja początkowo toczy się niespiesznie, agenci długo zabawiają w jednym miejscu - najpierw Moskwa, potem Dubaj, a finał rozegra się w Mombaju. Nie ma tu zbyt wielu podróży, jest za to intensywna akcja, na której z całą siłą starali się nas skupić scenarzyści i reżyser Brad Bird, pospołu w odtwórcami głównych ról. Nie da się jednak nie zauważyć, że "Ghost Protocol" jak żadna wcześniejsza odsłona sprawia wrażenie schematycznej, wyraźnie dzieli się na kilka pomniejszych segmentów, drobniejszych misji. W każdej użyto po jednym super-gadżecie i w każdej jesteśmy straszeni- "tym razem się nie uda!". Twórcy wyraźnie mają problem z budowaniem napięcia, jego przebieg ma charakter sinusoidalny - narasta z dziką szybkością, by w momencie kulminacyjnym stracić impet i utonąć w gąszczu groteskowych gagów, czy czerstwych dialogów. Pod koniec seansu "Ghost Protocol" odczuwa się przez to zmęczenie, a finałowe zmagania agentów nie robią już wrażenia, tak jak doskonały początek. 
 
 Miejscami nowe "Mission: Impossible" to raczej komedia sensacyjna aniżeli thriller szpiegowski. Z drugiej strony Brad Bird przemycił do "Ghost Protocol" nutkę nostalgii obecnej w innym jego dziele - "Iniemamocnych", będących zręcznym pastiszem szpiegowskiej konwencji spod znaku agenta "007". Również tutaj, na polu filmu aktorskiego reżyser nie zrezygnował z pewnego rodzaju prześmiewczej dezynwoltury. Co prawda niekiedy humor przypomina charakterystyczny, cięty styl Johna McClane`a, a więc jak najbardziej pasuje do rozrywkowo-sensacyjnego tonu widowiska, z drugiej jednak strony momentami jawnie kpi ze szpiegowskiego sztafażu lub wręcz parodiuje bardziej znane motywy serii "M:I", powodując niestety konsternację. 
 
 Po raz kolejny otrzymaliśmy obraz zachowawczy, nieporównywalny z częścią pierwszą "Mission: Impossible", tak pod względem klimatu, fabuły, jak i wykonania (choć wstęp do opowieści rokował pomyślnie). "Ghost Protocol" to formalna kontynuacja części trzeciej serii, więc osoby zaznajomione z poprzednią odsłoną powinny wyjść z kina dodatkowo usatysfakcjonowane. Gdyby jednak wyciąć z tytułu formułę "Mission: Impossible" i pozmieniać imiona bohaterów, "Ghost Protocol" mógłby z powodzeniem uchodzić za kontynuację zeszłorocznej "Wybuchowej pary". 
 
 Nie jest to wszakże zły film. Mnóstwo akcji i humoru spodoba się wielu widzom. Świadczą o tym znakomite recenzje i wyniki box-office'u na całym świecie. Przestrzegam przed "Ghost Protocol" jedynie fanów oryginału, z którym ten film nie ma zbyt wiele wspólnego. Największym mankamentem obrazu jest brak wyrazistych postaci, bo autorzy zdecydowanie skupili się na "misji niemożliwej do wykonania". Sęk tkwi w tym, że po raz kolejny po prostu musiała się udać. Warto byłoby więc zainwestować czas widza w coś, czego nie będzie się  od początku spodziewać. 
