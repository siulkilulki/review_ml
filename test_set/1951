<reviewer_mark>
10
<review>
Polski tytuł najnowszego filmu braci Coenów może narzucać interpretację dzieła. Wedle niej ekranizacja powieści Cormaca McCarthy’ego opowiada o tym, iż Stany Zjednoczone w drugiej połowie XX wieku straciły niewinność. W wyniku tego procesu na amerykańskich bezdrożach pojawili się seryjni mordercy, którzy nawet się nie przedstawiają swoim ofiarom, a nastolatki zaczynają się kolczykować i farbować włosy na zielono. Brzmi idiotycznie, prawda? Oryginalny tytuł filmu - „No country for old men” - lepiej oddaje jego charakter, o tym jednak później. 
 
Teksańczyk Llewelyn Moss (Josh Brolin) znajduje na pustyni pobojowisko po strzelaninie między handlarzami narkotyków. W jednej z pozostawionych ciężarówek trafia na 2 miliony dolarów w gotówce, które sobie przywłaszcza. Wkrótce rusza za nim w pościg płatny morderca Anton Chigurh (zdobywca Oskara Javier Bardem), kierujący się specyficznymi zasadami. 
 
Coenowie znakomicie radzą sobie z budowaniem napięcia oraz tworzeniem klimatu beznadziei i przeczucia klęski. Celowo stosują zabiegi turpistyczne (wśród zwłok rozkładających się na słońcu nieustannie brzęczą muchy), wprowadzają elementy czarnego humoru (rozmowa Chigurha z chłopcami po wypadku samochodowym) oraz, poza napisami końcowymi, prawie nigdy nie umieszczają w filmie muzyki (wyjątkiem jest moment przebudzenia Mossa w Meksyku). Dzięki temu widz w odpowiednich momentach czuje niepokój (pierwsze zetknięcie Llewelyna i Antona) bądź rozbawienie (Moss kupujący ubranie), czy też snuje refleksje (ostatnia scena z Carlą Jean). 
 
Reżyserzy zatrudnili bardzo dobrych aktorów, świetnie pasujących do ról. Nieźle gra Kelly MacDonald (stworzyła chyba najciekawszą kreację w swojej karierze od czasu „Trainspotting”). Znakomicie prezentuje się Josh Brolin, który zżywa się z graną przezeń postacią i sprawia, iż widz z nim sympatyzuje, choć Moss nie jest w 100% pozytywną postacią. Wybornie gra Tommy Lee Jones, który, podobnie jak w wyreżyserowanych przez siebie „Trzech pogrzebach Melquiadesa Estrady”, wciela się w ostatniego sprawiedliwego kowboja. Grane przez niego postacie znacznie się jednak od siebie różnią. Ranczer Pete Perkins z „Trzech pogrzebów…” o wiele bardziej przypomina twardziela z westernów niż szeryf Ed Tom Bell z „To nie jest kraj…”, który do pełnionych przez siebie obowiązków podchodzi z dużym dystansem i nie może naprawić choćby cząstki świata. 
 
Żadna z powyższych ról nie umywa się jednak do Chigurha w genialnej interpretacji Javiera Bardema. Już w „Duchach Goi”  Formana aktor zagrał czarny charakter, ale w porównaniu z Antonem nieporadny Lorenzo (który zresztą źle kończy) wydaje się nikim.  Bardem gra głównie oczami (i zabójczą fryzurką), ale mimo oszczędnych środków wyrazu wrażenie robi niesamowite. Jego Chigurh uosabia zło nie do pokonania, odradzające się po każdej – wydawałoby się przegranej - potyczce. W pewien sposób da się pojąć (posiada przecież zasady), jednak okrucieństwem i sadystycznym zadowoleniem z zadawania bólu niepokoi i przeraża widza. Anton wiele razy zabija „przypadkowo”, uzależniając cudze życie od rzutu monetą (zło w końcu zawsze uderza bez wyraźnej przyczyny). O roli Bardema pisać się będzie jeszcze przez długie lata. 
 
W świetle niezwyciężonego zła rozmyślania Bella na temat „starych, dobrych czasów” są bardzo naiwne. Stara się mu o tym przypomnieć jego wuj, który opowiada historię o okrutnym zabójstwie jego ojca. Zło istniało, istnieje i będzie istnieć. Kiedy się starzejemy, lepiej dostrzegamy jego obecność i wydaje się nam silniejsze niż kiedyś, niezależnie od naszego pochodzenia i miejsca przebywania. Dlatego właśnie nigdzie nie ma kraju dla starych, porządnych ludzi. Nie było, i nie będzie.