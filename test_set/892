<reviewer_mark>
7
<review>
I Tobie, przeciętny zjadaczu chleba, niejaki złodziej życia zabierze 103 minuty z uporządkowanego planu dnia. Kiedy bowiem włączysz ten film, od początku historia zaciekawi Cię, potem trochę przemęczysz się, stwierdzając, że „przecież cały czas nie może być super”, a na końcu reżyser oszuka Cię kilkoma scenami, które wbiją w fotel. 
 
 Młody chłopak kupuje bilet autobusowy i wyrusza nie wiadomo dokąd, bez celu. Spotyka przyjazną duszę. Razem kupują samochód i kontynuują swoją podróż. Zupełnie przypadkowe zdarzenie – uszkodzenie koła – spowoduje jednak, że życie jednego z nich zostanie „skradzione”. Podobny los czeka wiele osób w przeciągu kolejnych 20 lat. Po którymś z kolei podobnym zabójstwie do sprawy zostaje skierowana ceniona agentka FBI, Illeana Scott (Angelina Jolie). Pojawia się także przypadkowy świadek morderstwa, malarz Costa... 
 
 Zazwyczaj występuję w roli adwokata, a nie prokuratora dla filmu. Tym razem nie będzie inaczej. Trzeba jednak zauważyć, że skoro dany film potrzebuje adwokata, został o coś oskarżony. Na „Złodzieju życia” rzeczywiście ciąży kilka zarzutów. Wiele osób określa tę produkcję jako nieudaną kopię „Siedem”. Od razu muszę ze wstydem przyznać, że nie widziałem niestety tego (podobno) świetnego filmu, więc jestem pozbawiony porównania. Mankamentem jest jednak sama fabuła. Początek, owszem, zachęca, i to jeszcze jak. Historia wydaje się naprawdę ciekawa i oryginalna. Jednak tuż za półmetkiem przekonujemy się, że scenariusz niczym nie odbiega od „W11” czy „Sędzi Anny Marii Wesołowskiej”. Czyli... bierzemy na początek kilku podejrzanych. Jak się szybko okazuje dowody tylko przeciw jednemu z nich są „niepodważalne”. 
Ważne jednak w jakim to wszystko sosie jest podane. A sos w „Złodzieju życia” jest, słowo daję, wyborny. 
 
 Obsada aktorska powyżej przeciętnej. Angelina Jolie i Ethan Hawke właściwie nie mają nic wielkiego do pokazania aż do samej końcówki, która jest odegrana kapitalnie. Kiefer Sutherland pojawia się tylko na kilka minut, ale jest niesamowity jak w każdej roli. Mogę tu nie być obiektywny, bo popularny „Kefir” jest jednym z moich ulubionych aktorów, który na ekranie zawsze po prostu zarządza (polecam z tego miejsca „24 godziny”). Do obsady aktorskiej dołączają świetna scenografia i budująca napięcie muzyka. 
 
 Chociaż film kończy się właściwie na trzy razy, to sama końcówka, która dla wielu „znafców” była przewidywalna, mnie kompletnie zaskoczyła. Poprawiła też ogólną ocenę filmu. Na minus całości działają jeszcze krótkie sceny, często dziwnie ścięte. Szczególnie dało się to zauważyć przy uderzeniu agentki Scott, wiele scen trzeba było jeszcze trochę pociągnąć. Zostały one zapewne tak zrobione, ponieważ najbardziej miała się liczyć akcja, która miejscami rzeczywiście przyspieszała. Na duży plus takie elementy zaskoczenia jak ręka przebijająca łóżko. Kto oglądał, będzie wiedział o co chodzi, a nie chciałbym zdradzać szczegółów. 
 
 Tytułowy Złodziej okradł także mnie. Ze snu, ponieważ skończyłem oglądać późno w nocy. Na pewno było warto, życzę Wam wszystkim takiej kradzieży. 
