<reviewer_mark>
9
<review>
''S.W.A.T. Jednostka Specjalna'' w reżyserii Clarka Johnsona, to zrealizowana na podstawie popularnego w latach 70. serialu produkcja, opowiadająca o losach członków oddziału do zadań specjalnych. W rolach głównych: Colin Farrell, Samuel L. Jackson i Michelle Rodriguez.  
 
Los Angeles. Jim Street i Brian Gamble biorą udział w misji mającej na celu unieszkodliwienie groźnych przestępców przebywających w jednym z tutejszych banków. Operacja kończy się fiaskiem, co skutkuje wyrzuceniem Briana z oddziału i przeniesieniem Street'a do pracy w zbrojowni. Po sześciu miesiącach przerwy, do pracy wraca legenda S.W.A.T - Dan Harrelson, który zamierza stworzyć własny oddział do zwalczania przestępczości zorganizowanej. Grupę tworzą: Street ( Farrell), Chris Sanchez (Rodriguez), Deacon Kay (LL Cool J), T.J McCabe (Charles) , Michael Boxer (Van Holt) oraz sierżant Harrelson (Jackson). Tymczasem policja aresztuje groźnego przestępcę Alexa Montela (Olivier Martinez), który każdemu kto go uwolni oferuje 100 milionów dolarów. Wszystkie grupy przestępcze z L.A rozpoczynają walkę z funkcjonariuszami. Do akcji wkracza Gamble, który zna wszystkie techniki działania S.W.A.T i chce się zemścić za wydalenie ze służby. Lojalność i zaufanie wkrótce zostają wystawione na próbę... 
 
     Colin Farrell,  Brian Van Holt,  Michelle Rodriguez          Michelle Rodriguez          Samuel L. Jackson     

Fabuła przedstawiona w ''S.W.A.T.'', choć nie grzeszy oryginalnością, należy do jednych z najciekawszych wątków przedstawionych w filmach akcji. Jest oddział specjalny, są ''źli ludzie'' i jest bohater, którym kieruje żądza zemsty i chęć wymierzenia sprawiedliwości. Historia jest ciekawa, intrygująca i bardzo dobrze wyważona, co zadowoli wielu bardziej wymagających wielbicieli kina akcji. Film Johnsona został świadomie podzielony na dwie części. Pierwsza z nich to trening naszych głównych bohaterów, etap nawiązywania znajomości i budowy zaufania, zaś druga to ukazywanie działań tej elitarnej jednostki i pierwszych sukcesów odniesionych z nowymi partnerami. Pomimo dobrze napisanego i przedstawionego scenariusza autorstwa Davida Ayera, ''S.W.A.T.'' jest filmem aż nadto przewidywalnym. Od początku projekcji wiadomo kto jest dobry, a kto zły. Kim żądzą pieniądze i chciwość, a kim - lojalność i szacunek wobec odznaki. Nie ukrywam jednak, że film nie obfituje w kilka, dobrze nakręconych elementów zaskoczenia, do których bez wątpienia należą nieufne spojrzenia kierowane do partnera siedzącego obok i przeskok kamery z jednego aktora na drugiego. 
     Domenick Lombardozzi,  Olivier Martinez          Michelle Rodriguez          Colin Farrell     

''S.W.A.T. Jednostka Specjalna'' to film, którego nie ogląda się dla ciekawej, porywającej historii, ani barwnych, intrygujących bohaterów. To produkcja, od której oczekuje się dynamicznej akcji, efektownych strzelanin oraz świetnie nakręconych pościgów za przestępcami. Akcja, choć na początku dość powoli się rozkręca, wraz z upływem czasu drastycznie zwiększa tempo, ''wrzucając'' widza w wir nieprawdopodobnych zdarzeń. Szybsze bicie serca wywołują także końcowe sekwencje filmu, w których nasi protagoniści wędrują po kanałach i ścigają odlatujący samolot i z uśmiechem na twarzy eliminują wrogów. Całość potrafi zaciekawić od początku do końca, nieustannie podnosząc adrenalinę i ciśnienie we krwi. 
Wiele elementów przedstawionych w ''Jednostce Specjalnej'' to klasyczne zagrania, na których widok chce się powiedzieć ''gdzieś już to widzieliśmy''. Treningowi ponownie towarzyszy głośna, ciężka muzyka rockowa, a szybki montaż zostaje w umiejętny sposób zaprezentowany w scenach strzelanin i starć z kryminalistami. 
Kreacje aktorskie wypadły przeciętnie. Samuel L. Jackson nie wykorzystał w pełni swoich umiejętności aktorskich, lecz stara się jak może odgrywając swoją kluczową postać wyrozumiałego, lubiącego nagiąć przepisy funkcjonariusza. Colin Farrell i Michelle Rodriguez zagrali zupełnie tak samo, jak w innych produkcjach ze swoim udziałem. Ten sam wyraz twarzy i łudząco podobne zachowanie. 
''S.W.A.T. Jednostka Specjalna'' to bardzo dobry film akcji, który nie nudzi ani na chwilę. Szybka, dynamiczna akcja, efektowne strzelaniny i ciekawa historia. Film polecam w szczególności miłośnikom dobrego kina policyjnego.