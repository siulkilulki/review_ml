<reviewer_mark>
7
<review>
Jeśli nie potrafisz bawić się filmem, odpuść sobie projekcję "Detenion". To obraz dla prawdziwych filmowych geeków, kinowych wyjadaczy, którzy niepospolitość produkcji Josepha Kahna docenią i bezzwłocznie pokochają. 
 
 Groteskowe zabójstwo nastoletniej piękności – samozwańczej szkolnej dziwki Taylor – uruchamia lawinę niecodziennych zdarzeń. Uczniowie Grizzly Lake High są prześladowani i atakowani przez gnębiciela rodem z horrorów. Jednak to tylko drobna porcja dylematów, z jakimi muszą się zmagać. Jedni czują się zagubieni, drudzy boją się przyszłości, inni zmuszeni są dawać sobie radę z muszym krwiobiegiem, kwasopluciem i fosforyzującym ejakulatem. Do matury coraz bliżej. Czy młodzi z Grizzly Lake poradzą sobie z codziennymi, mniej lub bardziej cudacznymi kłopotami nim szkolnymi murami zatrząśnie ostatni dzwonek? 
 
 "Detention" opiera się na szczątkowej osi fabularnej, której Kahn nie spróbował nawet nadać sensu. Zachowanie bohaterów jest irracjonalne, a oni sami są szaleni. Choć pozbawiony znamion logiki, film skierowany jest do mądrej widowni. Bez udziału elokwentnych dialogów i historii na miarę "Memento" lub "Shutter Island" powstał film w bystry sposób portretujący współczesnych amerykańskich nastolatków, satyra życia licealnego. 
 
 W filmie Josepha Kahna – wziętego reżysera klipów największych gwiazd piosenki – może wydarzyć się wszystko i podkreśla to doskonała obróbka techniczna. "Detention" jest głośny, jaskrawy i nie daje widzowi ani sekundy na złapanie oddechu. Szybkie cięcia oraz wszechobecna muzyka biją po oczach i uszach. Ten dziewięćdziesięciominutowy teledysk jest przebojowy, frenetyczny i nieodparcie zabawny, a przede wszystkim trafia (bo jak mógłby nie trafić!) do bardzo szerokiej grupy docelowej – zlęknionych, oderwanych, drażliwych licealistów, którzy z łatwością utożsamią się z główną bohaterką (Shanley Caswell). Gdy już się wyluzują po potężnej dawce filmowej używki – nieważne, czy pierwszej, jakiej dane było im spróbować – z pewnością przyjmą ważką naukę: "liceum to tylko szkoła, to nie koniec świata". 
 
 Eksperymentalny "Detention" wygląda jak miks "Klubu winowajców", "Strasznego filmu" i dowolnego filmu Gregga Araki. Gdyby zresztą kultowa "trylogia nastoletniej apokalipsy" Arakiego poszerzona została o jeden jeszcze film, tetralogię zamknąć mogłoby tylko kahnowskie dziwadło. Jeśli "Donikąd" promowano jako "'Beverly Hills 90210' na kwasie", to "Detention" jest "naspeedowanym 'Donikąd' na kwasie, cracku i LSD". 
