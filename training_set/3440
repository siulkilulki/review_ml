<reviewer_mark>
7
<review>
W "30-stu dniach mroku", który za sprawą naszych kochanych dystrybutorów doczekał się wreszcie premiery w Polsce, wampiry powracają w starym dobrym, choć niekiedy wybitnie nieoryginalnym stylu. Film powstały na podstawie komiksów Milesa i Templesmitha miał za zadanie przypomnieć widzom o tym, jak zdaniem wielu powinna wyglądać rola wspomnianych istot, które ostatnio zrobiły się bardzo leniwe i zamiast straszyć, atakować, mordować ludzi, wolą się w nich zakochiwać i (o zgrozo!) wygrzewać się na słońcu. Sam reżyser David Slade przyznał, iż pragnął zrobić taki właśnie horror, gdzie długozębni znowu będą przerażająco źli i spragnieni ludzkiej krwi. Cel na pewno osiągnął, choć nie ustrzegł się błędów typowych w takich produkcjach. Zacznijmy jednak od początku... 
 
Małe miasto Barrow na Alasce przez jeden miesiąc w roku pogrąża się w całkowitych ciemnościach. Wszystko przez słońce nic nierobiące sobie z problemów mieszkańców i złośliwie chowające się na tak długi okres. Niemal wszyscy ludzie wyjeżdżają więc na przymusowe wakacje, lecz grupka z nich zostaje. Zostaje także główny bohater, młody szeryf Eben (Josh Hartnett). Już zaraz po nastaniu mroku dają o sobie znać groźni przybysze. Rozpoczyna się niewinnie (biorąc pod uwagę to, co zdarzy się potem), bo od zamordowania kilku psów. Wkrótce jednak piekielna brać odcina dopływ prądu i w idealnych dla nich warunkach może przejść już do prawdziwej krwawej uczty. 
 
Eben wraz z jego byłą dziewczyną Stellą (Melissa George) i kilkoma innymi nieszczęśnikami  musi stawić czoło prześladowcom, lecz, zdając sobie sprawę z braku jakichkolwiek szans, wolą ukrywać się w ciemnych pomieszczeniach. I tu powstaje mała niedorzeczność. Jak to możliwe, by tak łatwo byli w stanie się ukryć? Gdyby krwiopijcom naprawdę zależało na tym, aby nikt nie uszedł z życiem, powinni dokładnie przeszukać każdy z niewielu domów. By jednak fabuła trzymała się kupy, nie robią tego. To chyba jedyny tego typu błąd w filmie. Cała reszta wygląda dobrze. 
 
Brawurowo wcielający się w postać stróża prawa Josh Hartnett jest tu tak naprawdę zaledwie tłem, bo oczywiste zainteresowanie wzbudzają przede wszystkim wampiry. Ubabrane krwią i wyjące wniebogłosy podczas uśmiercania swych ofiar wywołują uśmiech na naszych twarzach i choć efekt powinien być zapewne zgoła odmienny, to jestem w stanie wybaczyć reżyserowi, iż nie jest w stanie przestraszyć nas postaciami, których nie tylko wytrawni kinomani przestali bać się już dobrych kilka lat temu. Jest za to wystarczająco niesmacznie i obrzydliwie, by połknięte chwilę wcześniej chipsy z powrotem podeszły nam do gardła. Efekty gore jak na porządny masakryczny horror przystało są znakomite, a łapanka urządzona na ludziach z kamerą zawieszoną u góry i ukazywane zniszczenia wraz z wielkimi śladami krwi prezentują się wybornie. Padający śnieg i brak czarnego humoru przypominają nam, że nie jesteśmy świadkami kolejnej części "Od zmierzchu do świtu", dlatego drastyczne sceny, których znajdziemy tu całe mnóstwo mogą skutecznie zamknąć usta niejednej skorej do plotkowania w czasie seansu pannie, powoli tracącej złudzenia, jakoby wybrała się na kolejny piknik w postaci zabawnego dreszczowca. "30-stu dniom mroku" bliżej raczej do Hiszpańskiego "[Rec]", gdzie faktycznie odczuć można podobny klaustrofobiczny klimat, a nie tylko wmawiać sobie, że jest, jak na przykład przy "Zejściu". 
 
Znakomita scenografia, mroczne pomieszczenia i przede wszystkim umieszczenie całej akcji na białej Alasce to strzał w dziesiątkę. Co jakiś czas oprócz wzroku budzi się też słuch, lecz po ocenieniu na plus lub na minus jednego z dużej ilości utworów znów zapadnie w zimowy sen. Co bardziej wrażliwsi widzowie niekiedy pewnie poczują nawet zapach ludzkiego mięsa, a nim się zorientują, najbliżej siedząca osoba w sali kinowej rozochocona stylem bycia popularnych istot zasmakuje w ich krwi. Coś dla siebie mogą znaleźć też liczni mózgowcy - rozszyfrowanie pradawnego transylwańskiego(?) języka, którym tak sprawnie posługują się aktorzy grający tych złych, może być dla nich nie lada gratką. 
 
Czy "30 dni mroku" (lub nocy, jak kto woli) to film udany? Biorąc pod uwagę to, jakie miał założenia - jak najbardziej tak. Nie mogę natomiast powstrzymać się od wrażenia, że nic by się nie stało, gdyby był odrobinę krótszy. Ci, którzy nie zrobią wielkich oczu na widok skali przemocy mogą z czasem poczuć lekkie znużenie, szybko znikające podczas widowiskowego i wzruszającego, wciąż jednak mało zaskakującego finału. Do kina wybrać się warto, nawet, jeśli wcześniej zapoznało się już z tą pozycją na ekranie monitora, wszak nie każdy jest na tyle cierpliwy, by czekać tyle czasu, aż film dawno już mający swą premierę na świecie ukaże się wreszcie w Polsce.  
