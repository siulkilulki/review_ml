<reviewer_mark>
4
<review>
Idąc do kina, miałem wielką nadzieję, że jednak nie będzie to tak słaba produkcja, jak opisywało ją wiele osób, które już zaliczyły seans. Świetny plakat, a później zwiastun nastrajały mnie bardzo optymistycznie. Myślałem, że nawet jeśli nie będę świadkiem obrazu zdecydowanie wybijającego się ponad przeciętność, to dostanę chociaż solidną dawkę grozy, stojącą na przyzwoitym poziomie, do której będę mógł kiedyś wrócić ze świadomością, że mam przed sobą porządny horror. No właśnie, horror... Czy "Nieznajomi" to był w ogóle horror? 
 
James (Scott Speedman) i Kristen (Liv Tyler) przyjeżdżają do letniego domu rodziców mężczyzny, który spodziewał się, że będzie to najpiękniejsza noc w jego życiu. Nic bardziej mylnego. Jego partnerka wcale nie przyjęła wcześniej oświadczyn, tak jak przewidywał, stąd czas spędzony razem w ustronnym miejscu nie zapowiada się najlepiej. W dodatku ciszę zaczynają przerywać coraz donośniejsze stuki i póki wydobywające się zza drzwi. Ktoś na zewnątrz wcale nie zabłądził, tak jak na początku wydawało się naszym bohaterom... 
 
W całej niezbyt skomplikowanej fabule chodzi o nieustanne "straszenie" widza ogranymi już miliony razy chwytami, do których nie próbowałbym się nawet przyczepiać, gdyby zamiast ironicznego uśmiechu na mojej twarzy wywołały choć troszeczkę prawdziwego strachu, który przyjąłbym z wielką chęcią i ulgą. Niestety ekipa, w tym reżyser Bryan Bertino, wolą skupić się na tym, byśmy z sali kinowej wyszli z popękanymi bębenkami. Najwyraźniej uznali, że głośne do bólu (dosłownie!) trzaski przesłonią nam ogólne wrażenie z filmu. 
 
Nie pomogły im także bzdurne informacje o tym, że cała historia oparta jest na faktach. Nawet jeśli byłoby to prawda, myślę, że zobaczyliśmy świetną parodię tamtych wydarzeń. Gdy tylko aktor w śmiesznej szmacie na głowie pojawiał się na ekranie, cała sala kinowa buczała ze śmiechu, zagłuszając przy okazji nawet dźwięki dochodzące z głośników. Kroku starały mu się dotrzymywać dwie aktorki, które bały się zapewne pokazywać twarze w tak słabej produkcji i wolały przykryć je maskami, mając nadzieję, że wzbudzą one oczekiwaną grozę. No i wzbudziły... Przedszkolaki wcinające orzeszki i oglądające ten film w tajemnicy przed rodzicami zapewne nie raz podskoczą na fotelu. Pytanie tylko, czy to szczyt ambicji reżysera? 
 
Zastanawiając się długo nad plusami, pomyślałem, że mogłoby to być apetycznie odsłonięte ciało głównej aktorki. Pech jednak chciał, że pierwsze skrzypce zagrała Liv Tyler, która wyjątkowo mi się nie podoba. Tu, w parze ze Scottem Speedmanem, robiła wszystko, bym także pod względem aktorskim miał o niej nie najlepsze zdanie. 
 
Nie łudźcie się, że chociaż końcówkę filmu zaliczę do udanych. Wręcz przeciwnie. Wydała mi się ona zupełnie bez sensu, zrobiona jakby na siłę, w celu wywołania większego wrażenia. 
 
Podsumowując - bardzo się zawiodłem, lecz moja ocena mogłaby być  odrobinę lepsza, jeśli oglądałbym film w samotności, a nie wśród gromadki uczniów od początku nastawiających się na komedię, przez co także od czasu do czasu ulegałem zbiorowej histerii śmiechowej. Polecam obejrzeć  za jakieś 20 lat, gdy nie będziesz miał/a nic do roboty, a wraz z coraz bardziej prawdopodobnym spadkiem wartości kina, produkcja ta nie będzie wyglądała tak źle na tle innych.