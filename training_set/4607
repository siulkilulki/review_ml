<reviewer_mark>
7
<review>
Trybuny szaleją, zawodnicy wchodzą na murawę, rozlega się dźwięk gwizdka sędziego i rozpoczyna się sprawdzian umiejętności, braterstwa i przyjaźni. Juan Jose Campanella zaprasza nas do świata magicznego, jasno określając, jakie wartości są istotne w życiu człowieka. "Piłkarzyki rozrabiają" to pouczająca bajka zarówno dla małych widzów, jak i dużych. 
 
         

Tymoteusz ma swoją pasję, którą jest gra w piłkarzyki. To dzięki niej stara się walczyć ze swoją nieśmiałością i brakiem pewności siebie. Jest mistrzem we wrzucaniu piłki do bramki na tym niewielkim stole.  Chłopak czaruje swoimi umiejętnościami przy jednoczesnym zachowaniu skromności. Jego zupełnym przeciwnikiem jest Dariusz "Kosmos" Kosmala, główny sprawca zamieszania i źródło kłopotów dla mieszkańców małego miasteczka. Kosmos to zarozumiała i narcystyczna gwiazda w świecie piłki nożnej. W przeciwieństwie do delikatnego Tymka jest silnym zawodnikiem zwyciężającym na ogromnych boiskach. Tym dwóm bohaterom przyjdzie stoczyć pojedynek, w którym nie do końca będzie się liczyło rzeczywiste zwycięstwo, ale sukces moralny i pozostanie wiernemu sobie i swoim przekonaniom. 
 
 Reżyser kontrastuje dwie zupełnie inne postawy życiowe, jednocześnie wskazując konsekwencje dokonywanych wyborów. W pojedynkę z egoistycznym podejściem nie jesteśmy w stanie osiągnąć pełnego sukcesu. Wchodząc na szczyt, będziemy na nim zupełnie sami. Nikt nie będzie nam dopingował ani cieszył się z naszych osiągnięć. Campanella podkreśla, jak ważna jest gra zespołowa, przyjacielskie nastawienie i miłość. 
 Tymoteuszowi przez cały czas towarzyszą jego przyjaciele – piłkarzyki, które w magiczny sposób ożywają. Dwunastoosobowy zespół to zbiór różnorodnych osobowości, silnych charakterów i liderów, którzy potrafią odsunąć na bok indywidualne ambicje i pracować dla całej drużyny. To właśnie te małe zabawki uczą chłopca, a i nas widzów, tego, czym jest przyjaźń, współpraca i oddanie sprawie. 
 
         

Dodatkowo po raz kolejny udowodniliśmy, że potrafimy przygotować dopasowany i poruszający dubbing. Mnie najbardziej w pamięć zapadła jedyna kobieta w ekipie, czyli Dominika Kluźniak (Zośka). Ciepłym i delikatnym głosem motywowała głównego bohatera do działania, sprawiając, że odkrywał w sobie nieznane dotąd pokłady odwagi i energii. 
 
"Piłkarzyki rozrabiają" to nie opowieść o piłce nożnej, ale o miłości, braterstwie i pokonywaniu trudności, przedstawiona w pięknie wizualny sposób. Animacja przyciąga wzrok, sprawia wrażenie realnego świata, a całość historii została okraszona fantastycznym humorem, który poruszy dzieci i dorosłych. Juan Jose Campanella uczy przez śmiech.  
