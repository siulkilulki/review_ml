<reviewer_mark>
8
<review>
Nie należę do grona osób maniakalnie oceniających na serwisach filmowych obrazy na podstawie scenariuszy Jarosława Sokoła na 1, dlatego też optymistycznie podeszłam do dziecka reżysera Michała Kwiecińskiego i owego scenarzysty, jakimi są "Statyści". Nie dość, że film ów nie wywołał we mnie efektów podobnych postapokaliptycznym płaczowi i zgrzytaniu zębów, to jeszcze mile mnie zaskoczył. Spodziewałam się bowiem, iż "Statyści" będą dziełkiem co najwyżej niezłym, a okazało się, iż mam do czynienie nie dość, że z dobrym filmem, to jeszcze należącym do starego, dobrego nurtu polskich komedii ukazujących zarówno nasze narodowe wady, jak i zalety. 
 
 Sam punkt wyjściowy fabuły jest niezwykle obiecujący: do Konina przyjeżdżają chińscy filmowcy, którzy chcą nakręcić kolejny melodramat o miłości, cierpieniu i wszystkich innych rzeczach trapiących człowieka bez względu na szerokość i długość geograficzną, a także kulturę, w jakiej się wychował. Dlaczego wybrali akurat to miejsce? Ano potrzebowali miejsca, w którym ludzie mają smutne twarze, a Polacy są zdaniem Chińczyków nacją o najbardziej ponurych twarzach w całej Europie. Na miejscu przystępują do poszukiwania statystów - ludzie wybrani do tej zacnej grupy są zbieraniną różnych ciekawych osobowości typowych dla małomiasteczkowego świata - posiadają wady, ale przy tym budzą sympatię. 
 
 "Statyści" są lekkim i ciepłym filmem, ale przy tym ich twórcy nie fundują nam słodziutkiego naiwnego światka rodem z "Tylko mnie kochaj" i "Dlaczego nie!", ale świat całkiem realny, w gruncie rzeczy budzący sympatię, ale posiadający rysy. Sam zaś film nie posiada w 100% szczęśliwego zakończenia, w przypadku jednego z głównych wątków trudno mówić o jakimkolwiek "endzie", w przypadku innego pozornie pozytywne rozwiązanie akcji posiada gorzki smak. Swoją drogą ciekawy jest w "Statystach" wątek, który rzuca się w oczy szczególnie w zestawieniu z popularnością wspomnianych wcześniej tworów pana Zatorskiego: oto i Polacy zmuszają ekipę filmową do zmiany zakończenia filmu na szczęśliwsze, bo to nieszczęśliwe jest beznadziejne. Świetnie to pokazuje, iż polski naród nie lubi nieszczęśliwych zakończeń, nie tylko w życiu, ale i filmie. Nieważne, że tego typu zakończenie jest często nierealne, niewynikające z poprzednich wydarzeń, dopisane na siłę; ma być happy end i basta! Niezbyt dobrze to o niektórych z nas świadczy, nieprawdaż? 
 
 Prawdaż - odpowiadam sama sobie, lekko się uśmiechając. Nie myślę przy tym o sobie, bo ciągle mam w pamięci sytuację sprzed kilku dni - otóż nie podobało mi się zakończenie pewnego zacnego filmu z Nortonem, bo wolałam, by było nieszczęśliwe.