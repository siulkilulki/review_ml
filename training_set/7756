<reviewer_mark>
10
<review>
Jednym z najczęstszych motywów pojawiających się w filmach science fiction jest świat przyszłości. Świat pozbawiony przemocy, problemów i jakichkolwiek ograniczeń. Właśnie do takich produkcji należy kultowa z perspektywy czasu "Pamięć Absolutna", która okazała się pionierem uwielbianego i cenionego na całym świecie gatunku. 
 
Bohaterem tej niecodziennej opowieści jest robotnik o imieniu Douglas (Arnold Schwarzenegger), który wiedzie spokojne życie w niedalekiej przyszłości. Pomimo pięknej żony, beztroskiego życia oraz dostępu do wysokiej technologii, Douglas nie czuje się szczęśliwy. Co noc śni o Marsie, który jest eksploatowany przez tamtejszą ludzkość. Pewnego dnia znudzony życiem mężczyzna udaje się do punktu wszczepiania wspomnień. Podczas zabiegu dochodzi do komplikacji. Okazuje się, że z pozoru zwykły człowiek miał już raz zmienianą pamięć. Aby rozwiązać tajemnicę swojej tożsamości, udaje się na wymarzoną planetę, zdobywając przy tym nowych sojuszników.  
 
     Sharon Stone,  Arnold Schwarzenegger     

Oglądając "Pamięć Absolutną" należy pamiętać, że jest to wolna adaptacja opowiadania pt. ''Przypomnimy to panu hurtowo'' autorstwa jednego z mistrzów gatunku Philipa K. Dicka. Fabuła filmu, choć nie nawiązuje w pełni do wspomnianego przeze mnie wcześniej opowiadania jest wprost rewelacyjna. Scenarzyści zadbali o nawet najmniejszy szczegół, dzięki czemu film wyróżnia się pod kątem fabularnym na tle innych tego typu produkcji. Wątek odzyskiwania swojej tożsamości jest intrygujący, a zarazem przerażający. Z jednej strony nasz bohater odkrywa swoje życie na nowo, a z drugiej - dowiaduje się, jak ważnym był człowiekiem oraz w jaki sposób został potraktowany. Te elementy sprawiają, że "Pamięć Absolutną" ogląda się z zaciekawieniem aż do napisów końcowych, na których widz płacze z bólu, że ten poruszający seans dobiegł nieuniknionego końca.
     Arnold Schwarzenegger     

Efekty specjalne to niewątpliwa wizytówka każdego filmu z gatunku science fiction. W przypadku tej produkcji jest podobnie, lecz odrobinę inaczej. Efekty specjalne stoją na niskim poziomie, a niektóre sceny z ich wykorzystaniem wyglądają po prostu zabawnie, lecz nie ma co się dziwić, w końcu film ma już przecież ponad dwie dekady. Efekty specjalne towarzyszą nam przez niemalże cały film, dzięki czemu nie przestajemy mieć wrażenia, że oglądamy rasowy film akcji z domieszką świetnie wykonanych, jak na tamte czasy efektów. Pojazdy, bronie palne, tereny zabudowane czy chociażby wystroje wnętrz wskazują na ogromną zmianę obrazu naszego świata, który być może tak właśnie będzie niegdyś wyglądał.
     Sharon Stone     
To, co wyróżnia film holenderskiego reżysera, to olbrzymia, niekiedy przesadna brutalność. Przez cały seans ekran zapełniany jest niezliczoną ilością przeciwników, którzy giną w każdy możliwy sposób. Najczęściej z kosmicznych pistoletów, których moc jest tak duża, że bez kłopotu mogłaby rozstrzelać całą armię. Oprócz przesadnej brutalności w filmie nie brakuje także obrzydzenia ze strony widza, który najchętniej zapełniłby całą papierową torbę podczas projekcji. Wizerunki postaci, ich sposób bycia, a nawet okrucieństwo nowego, nieznanego nam świata budzi towarzyszącą nam przez większość czasu odrazę.
     Ronny Cox,  Arnold Schwarzenegger     

Kreacje aktorskie stoją na bardzo wysokim poziomie. Arnold Schwarzenegger po raz kolejny pokazał światu, jak dobrym potrafi być aktorem, idealnie wcielając się w postać pozbawionego pamięci człowieka. Sharon Stone również wypadła świetnie. Bardzo dobrze ukazała dynamizm swojej postaci, o czym świadczą pozytywne opinie krytyków.
Podsumowując, "Pamięć Absolutna" to świetnie zrealizowany i zagrany film, w którym nie brakuje strzelanin, eksplozji, brutalności i niecodziennych sytuacji.
