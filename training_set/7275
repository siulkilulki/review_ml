<reviewer_mark>
9
<review>
"Film powinien zaczynać się od trzęsienia ziemi, potem zaś napięcie ma nieprzerwanie rosnąć" - słowa Alfred Hitchcocka jak najbardziej pasują do dzieła wyreżyserowanego przez Larysa Kondracki pt. "The Whistleblower". Opowiada on niesamowitą historię, która z pewnością zapadnie w pamięci widza na długo po zakończeniu seansu. Film daje nam do zrozumienia, jak z dnia na dzień życie może zmienić się w koszmar. Odczucia związane z tym seansem potęguje to, że jest on oparty na faktach. 
 
Bohaterką filmu jest Kathryn Balkovac (Rachel Weisz), policjantka, która dołączyła do ONZ  i wyruszyła na misję pokojową do Bośni. Zaraz po przyjeździe odkrywa, że w kraju ma miejsce handel ludźmi, a dokładniej młodymi kobietami, które są więzione, zmuszane do prostytucji i sprzedawane do domów publicznych. Kathryn zagłębia się coraz bardziej w tragedie przerażonych kobiet, dla których jest jedyną osobą mogącą im pomóc. Władze Bośni praktycznie nie interesują się losem tych kobiet, co gorsza, żołnierze, policjanci  i reszta ludzi, którzy powinni zapewniać im bezpieczeństwo, niejednokrotnie ranią je, stosując przemoc fizyczną i psychiczną. Ze względu na to, że organy sprawiedliwości same są uwikłane w tę aferę, Kathryn niemalże w pojedynkę musi stawić czoła pozbawionym człowieczeństwa ludziom i walczyć o wolność dla bezbronnych i zastraszonych kobiet. 
 
Niewątpliwie wielkim atutem filmu jest to, że dzięki niemu zwracamy naszą uwagę na tragedie ludzi, która codziennie dotyka miliony osób niezależnie od kraju pochodzenia, wyznawanej wiary czy koloru skóry. Pokazuje nam on również, jak ciężko jest zwalczyć ten problem lub chociaż starać się go zmniejszyć na tyle, ile jest to możliwe. 
 
Rachel Weisz, bohaterka takich filmów jak "Nostalgia anioła" czy "Constantine" (za rolę w tym thrillerze otrzymała nominację do nagrody Teen Choice), świetnie wywiązała się z roli ambitnej i odważnej policjantki walczącej o wolność więzionych kobiet. 
 
"The Whistleblower" jest filmem, który zrobi duże wrażenie nie tylko na ludziach wyjątkowo wrażliwych, ale również na tych o mocniejszych nerwach, bowiem tak wyjątkowa, miejscami nawet bardzo brutalnie ukazana historia skłania do refleksji nad dzisiejszymi czasami, gdzie pieniądz bierze górę nad ludzkimi uczuciami...