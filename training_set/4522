<reviewer_mark>
7
<review>
W zasadzie nie oglądam dużo typowych filmów gore. Nie, żebym należał do moralizujących przeciwników krwawej jatki na ekranie, czy miał za słabe nerwy. Jest wiele czczonych przeze mnie, mocnych obrazów, w których twórcy nie stronili od brutalnych scen i chwała im za to. Trzeba jednak zdać sobie sprawę z faktu, że film skupiający się przede wszystkim na ukazaniu w jak najbardziej zmyślny sposób śmierci, przemocy, okrucieństwa, nie różni się wiele od pornografii. Nie jest sztuką, nawet obok sztuki nie leżał, bazuje na naszych pierwotnych instynktach i w taki sposób budzi nasze zainteresowanie. Nie zachwyca nas przecież fabuła (której nie ma), akcja (która niczym się nie wyróżnia), gra aktorska (bo co tu do zagrania, głośno krzyknąć to i ja potrafię) po prostu ludzie cierpią, giną, tracą kończyny, tryskają posoką i o to chodzi. W porządku jesteśmy podłymi ludźmi, kino rzeczą ludzką, ale kwiat od chwastu odróżnić trzeba, dlatego wychodzę z założenia, że szanujący się kinoman nie potraktuje poważnie wynalazków takich jak seria "Hostel", seria "Piła" (z pominięciem pierwszej części) czy seria "Oszukać przeznaczenie" (ze zdecydowanym pominięciem pierwszej części). Nawet jeśli obejrzy i będzie czerpał z nich jakąś średnio zdrową przyjemność, to z odpowiednim dystansem i ze świadomością tego, co ogląda. 
 
 Podobnie należy podejść do "Krwawej uczty", choć nie można też stwierdzić, że film jest prymitywny i bez wyrazu. Choć z pozoru nie ma do zaoferowania więcej niż kolejne odcienie czerwieni zalewające ekran, to zdecydowanie wyróżnia się dobrym humorem. Humorem czarnym (czy mogłoby być inaczej?), sarkastycznym, i na swój sposób bezprecedensowym. Nie oczekujmy zbyt wiele, żarty nie są tu absolutnie wysokich lotów (nadpobudliwe seksualnie potwory - o zgrozo!), jednak w dziwny sposób odpowiednio zaserwowane i śmieszne. Można wręcz powiedzieć, że "Krwawa uczta" to nie tylko komedia horror, czy gore, ale parodia tego typu kina. Z bezczelnością łamane są tu różne hollywoodzkie stereotypy, co pokazują już pierwsze sceny akcji. Ba, nawet samo analityczne przedstawienie postaci na początku i określenie przez samych twórców ich potencjalnych szans na przeżycie to nic więcej jak kpina z utartych filmowych schematów. Oczywiście, jak zawsze, są tu bohaterowie i tchórze, postacie pozytywne i negatywne, ci fajni i ci irytujący, ale nigdy nie wiemy, kto umrze pierwszy, kto przeżyje, jak dana osoba się zachowa i jaki będzie finał. To cieszy, bo przecież nie zna widz większej męki, niż film, który ogląda się z pozycji Nostradamusa. 
 
 Minusy? Cóż, biorąc pod uwagę ogólny charakter i cel filmu, przyczepić się można tylko do jednego. Zbyt chaotyczna akcja w niektórych scenach, szczególnie na początku, gdy trup ściele się gęsto. Dzieje się tak dużo i tak szybko, że czasem dostajemy lekkiego kręćka. Pali licho, jeśli oglądamy DVD, zawsze można zatrzymać, przewinąć parę sekund do tyłu i upewnić się czyja to noga faktycznie została potraktowana ze strzelby i czyje jelito frunie w powietrzu. Jednak jeśli chodzi o kino czy telewizję, może się to wiązać z lekką frustracją. 
 
 Werdykt? Jeśli szukasz rozrywki, humoru i odpowiedniej ilości juchy, "Krwawa uczta" jest dla Ciebie. Nawet ja, podchodzący do "dzieł" z półki gore z dystansem, muszę przyznać, że bawiłem się wcale nieźle. Zdecydowanie polecam do krakersów. No dobrze, może lepiej bez krakersów... Nie ma sensu ryzykować problemów żołądkowych.