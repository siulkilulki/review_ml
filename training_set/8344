<reviewer_mark>
10
<review>
"Terminator" to film, który stał się początkiem wielkiej kariery dwóch mało znanych wówczas w środowisku filmowym osób - austriackiego kulturysty Arnolda Schwarzeneggera oraz początkującego wizjonera sztuki filmowej - Jamesa Camerona. Niski budżet oraz mało znana obsada przyczyniły się do powstania dzieła kultowego, które od lat inspiruje filmowców na całym świecie. 
 
Bohaterką filmu jest urocza, młoda kelnerka o imieniu Sarah (Linda Hamilton). Jej beztroskie życie zamienia się w koszmar, gdy ktoś postanawia ją zabić. Do roku 1984 przysłany zostaje cyborg pokryty żywą tkanką. Ma on za zadanie zlikwidować matkę przyszłego lidera rewolucji. W ślad za maszyną wyrusza dzielny żołnierz Reese (Michael Biehn), który musi za wszelką cenę chronić nieświadomą zagrożenia kobietę. 
 
     Arnold Schwarzenegger     

O "Terminatorze" słyszał każdy miłośnik dobrego kina akcji z elementami świata fantastycznego. W momencie pisania scenariusza przez Camerona nikt nie wierzył w sukces projektu. Najbardziej znane osobistości ze świata kinematografii uznawały początkującego reżysera za szaleńca, nie mającego najmniejszego pojęcia o kręceniu filmów. Dzieło Camerona zostało docenione dopiero po premierze, po której James zajął się reżyserią wysokobudżetowych klasyków, tylko potwierdzających jego wielki reżyserski talent.
     Arnold Schwarzenegger     

Fabuła "Terminatora" zaskoczyła niemalże wszystkich fanów gatunku science fiction. To bowiem jedna z pierwszych produkcji, w której zastosowano wizję podróży w czasie. Krótko mówiąc, historia jest prosta, ciekawa, intrygująca i co najważniejsze - mroczna. Osamotniona kobieta uciekająca przed cybernetycznym mordercą z przyszłości to idealny temat do stworzenia krwistego, przerażającego horroru. Najmocniejszą stroną "Terminatora" jest mroczny klimat. Sprawia on, że widz ani na chwilę nie spuszcza oczu z ekranu. Ciemne zaułki wielkiego miasta nawet pomimo upływu lat straszą i wprawiają w osłupienie. 
     Lance Henriksen,  Paul Winfield     

Efekty specjalne stoją na niskim poziomie, lecz kiedyś budziły podziw wśród każdego kinomana. Niski budżet filmu widać w każdym, nawet najmniejszym calu. Słabe efekty rekompensuje świetna reżyseria i charakteryzacja. James Cameron po raz kolejny pokazał, jak dobrym potrafi być reżyserem. Kreacje aktorskie stoją na bardzo wysokim poziomie. Arnold Schwarzenegger udowodnił światu swój talent aktorski, a film uczynił z niego gwiazdę światowego formatu. Pozostali aktorzy również wypadli świetnie, o czym świadczą nominacje do prestiżowych statuetek.
"Terminator" to film, który należy polecić każdemu fanowi dobrego, klimatycznego i niekiedy mrocznego kina.
