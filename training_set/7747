<reviewer_mark>
10
<review>
Po obejrzeniu "Incepcji" aż chce się krzyknąć: "Dzięki Ci, Nolan, za prawdziwie inteligenty film!".  Po okresie, w którym naprawdę nie było, na co wybrać się do kina (bo jak nie "Zmierzch", to coraz to głupsze polskie filmy), jest to dzieło, obok którego nie można przejść obojętnie. W przeciwieństwie do "Avatara", który mimo iż był rewelacyjny, to jednak scenariusz łudząco przypominał "Pocahontas", "Incepcja" to całkiem nowa historia i całkiem nowy pomysł na film. To mieszanka kina psychologicznego, akcji i dreszczowca. 
 
Już na samym początku zostajemy porwani do świata snów i do samego końca nie wiadomo, czy się z niego wybudziliśmy. Wyprawa ta jest tym przyjemniejsza, że towarzyszą nam wspaniali aktorzy, tj. Leonardo DiCaprio, Joseph Gordon-Levitt czy Ellen Page. Dodatkowo, muzyka i efekty specjalne komponują się w idealną całość. Ponadto, w filmie oglądamy więcej fajerwerków niż w sylwestra, a mimo to realizm scen walki można porównać do "Fight Clubu". 
 
Dlaczego nie piszę, o czym jest ten film? Po pierwsze, musiałabym się rozpisać chyba na 4 akapity, po drugie nie chcę spoilerować, a po trzecie – nie chcę narzucać nikomu swojego punktu widzenia, bo przecież każdy może odebrać ten film na swój własny sposób. Co jeszcze podobało mi się w "Incepcji"? Chyba to, że każda postać miała swoją ściśle określoną rolę i każda była równie ważna. Bohaterowie byli nadzwyczaj inteligentni i trzeba było szybko odkurzać szare komórki, żeby nadążyć za ich tokiem myślenia. Poza tym, fizyczny aspekt filmu wprawia w osłupienie. Pisząc "fizyczny aspekt", mam na myśli wchodzące na siebie światy, pociąg towarowy w centrum miasta, hotele, w których nikt nie słyszał, o czymś takim jak grawitacja, i wszystko, co wiemy, że jest niemożliwe. W "Incepcji" z każdą kolejną minutą wszystko składała się w jedną, spójną całość, a to, co wydawało się niemożliwe w rzeczywistości, znajduje swoje urzeczywistnienie w snach. 
 
Podsumowując, "Incepcja" zostawia daleko z tyłu wszystko to, co oglądałam od dłuższego czasu. Sprawia, że podczas snu człowiek pragnie sięgnąć do zakamarków swojej podświadomości i zrobić swój własny "totem", tak na wszelki wypadek. To niewątpliwie jeden z najlepszych (jeśli nie najlepszy) film roku. Według mnie wart Oscara. 
