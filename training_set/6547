<reviewer_mark>
8
<review>
"Prawdziwe męstwo", najnowszy film braci Coen, powstał na motywach powieści Charlesa Portisa, pod tym samym tytułem. Jest to już druga próba przeniesienia prozy Amerykanina na srebrny ekran, wcześniej dokonał tego w 1969 r. Henry Hathaway. 
 
Główną bohaterką, a zarazem narratorką filmu jest Mattie Ross, która zza kadru opowiada historię, jaka przydarzyła jej się przed dwudziestu pięciu laty. Czternastoletnia Mattie (Hailee Steinfeld) przeżywa śmierć ojca, który zginął z rąk niejakiego Chaneya (Josh  Brolin), recydywisty, który uciekł z miejsca zbrodni. Nikt go nie ścigał. Rzecz dzieje się w stanie Arkansas, na pograniczu Oklahomy, gdzie ówcześnie znajdowały się tereny należące do Indian. Tam właśnie zaszył się Chaney, tam też zamierza znaleźć go Mattie, by następnie pomścić śmierć ojca. 
 
Dziewczyna jest niezwykle rezolutna, zaradna i ma na tyle tupetu, by za plecami dorosłych wynająć łowcę głów, który pomoże jej dorwać Chaneya. Wybór pada na 'Roostera' Cogburna (Jeff Bridges), zapijaczonego weterana wojennego, w którym Mattie wyczuwa tytułowy "prawdziwy charakter" (true grit), niezłomność i zdolność dopięcia celu za wszelką cenę. Do naszej dwójki dołącza niezbyt mile widziany, teksański ranger LaBoeuf (Matt Damon), który ma własne plany wobec Chaneya. Razem, choć nie bez spięć, wyruszają na spotkanie przygody... 
 
"Prawdziwe męstwo" to film na wskroś staroświecki. Coenowie żywią ogromnym szacunek do gatunku filmowego, jakim jest western. Jednakże nie byliby sobą, gdyby nie przemycili do sprawdzonej formuły czegoś od siebie. Dlatego nakręcili film będący w istocie antytezą westernu, podobnie jak uczynił to Clint Eastwood w 1992r. swoim "Bez przebaczenia", paradoksalnie przywracając światu western jako gatunek. Zakurzone i naznaczone piętnem czasu motywy przekuli na nowo, wykorzystując książkowy oryginał, uzyskali całkiem nową jakość. Klasyczny, samotny rewolwerowiec zastąpiony zostaje tu przez nastoletnią dziewczynkę, cnotliwy stróż prawa przez bandytę alkoholika, texas ranger przez ciamajdę, arcywróg przez pospolitego bandytę. Nawet happy end jest tutaj nie specjalnie szczęśliwy, a w zasadzie gorzki i raczej cierpki. 
 
Ten przygodowy western w rzeczywistości stawia na pewien twardy, brutalny realizm, zestawiając go z dziecięcym pojęciem przygody, przez co uzyskany został efekt niezwykle emocjonalnego przejęcia losem głównych bohaterów. Ten świat jest mdły, brzydki i nieprzyjazny, a jednocześnie nieodkryty i pociągający dla poszukującej, dorastającej dziewczyny. Koniec końców, to właśnie Mattie, nieświadomie wykazuje się największym męstwem, charakterem, dążąc do swego celu zaskarbia sobie nie tylko przychylność, ale wręcz oddanie towarzyszy. Ich lojalność i przyjaźń, które przydadzą się w chwili największej próby. 
 
"Prawdziwe męstwo" nie potrzebuje reklamy, a jedynie sali widzów chętnych do przeżycia razem z bohaterką młodzieńczej przygody, jaka pozostaje z człowiekiem na całe życie. W końcu nawet najmniej przyjemne wspomnienia smakują inaczej, gdy spojrzy się wstecz, na życie takie, jakim było. Jak wtedy, kiedy miało się czternaście lat.