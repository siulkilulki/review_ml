<reviewer_mark>
10
<review>
Od początku lat osiemdziesiątych Sylvester Stallone i Arnold Schwarzenegger toczyli ze sobą walkę o sławę, pieniądze i entuzjazm fanów. Gdy w 1991 roku Stallone wystąpił w fenomenalnej komedii ''Oskar'', Arnold musiał być lepszy. Dlatego też trzy lata później zagrał w bardzo udanej komedii sensacyjnej, która sprawnie łączy ze sobą cechy dobrej komedii i wytrawnego, rasowego filmu akcji. 
 
Bohaterem filmu jest utalentowany, lecz lekkomyślny tajny agent o imieniu Harry (Arnold Schwarzenegger), który według swojej żony sprzedaje komputery. Gdy mężczyzna zaczyna podejrzewać kobietę o zdradę, sprawy wymykają się spod kontroli. Podejrzliwy agent wciąga swoją małżonkę w tajemniczą grę, w wyniku której oboje zostają porwani przez arabskich terrorystów, a urocza sprzedawczyni antyków chce go za wszelką cenę zlikwidować. 
 
     Arnold Schwarzenegger     

Prawdę mówiąc, bardzo czekałem na tę produkcję, lecz nie wiedziałem, czego mam się spodziewać. Z jednej strony współpraca Camerona z Arnoldem wyglądała obiecująco, a z drugiej - gatunek filmu nie napawał mnie optymizmem. Schwarzenegger wystąpił w swojej karierze w kilku komediach, lecz żadna nie odniosła spektakularnego sukcesu, godnego jednej z największych gwiazd kina akcji. Moje obawy były jednak niesłuszne. Film okazał się bardzo udaną produkcją, która sprawnie łączy w sobie dwa przeciwstawne względem siebie gatunki filmowe.
         

Fabularnie film prezentuje się bardzo ciekawie. Intryga, porwanie, kłamstwo za kłamstwem. Dzięki temu film trzyma w napięciu i ani na chwilę nie czujemy powiewu nudą, gdyż ekran zalewany jest kolejnymi falami przeciwników, komicznymi sytuacjami oraz bardzo efektownymi strzelaninami. Pościgów również nie brakuje. Niezależnie od tego czy nasz bohater porusza się konno czy szybkim, sportowym autem, widz wie, że przestępca nie będzie miał lekkiego życia, gdy tylko nasz heros wyciągnie broń i rozpocznie krwawą rzeź.
     Arnold Schwarzenegger     

Największą zaletą filmu pozostają świetne, stojące na wysokim poziomie efekty specjalne. Cameron po raz kolejny pokazał, na co go stać. Jego talent reżyserski można dostrzec w każdym, nawet najmniejszym calu. Każda scena jest świetnie wyreżyserowana i co najważniejsze zagrana. Aktorzy zaprezentowali bardzo wysoki poziom gry aktorskiej. Arnold Schwarzenegger po raz kolejny udowodnił, jak dobrym potrafi być aktorem. Postać odgrywana przez austriackiego kulturystę jest wyrazista, barwna i bardzo realna. Jamie Lee Curtis pokazała światu, że dobrze czuje się w rolach komediowych. Jej talent szybko został doceniony, co udowodniono wieloma udanymi produkcjami komediowymi.
     Arnold Schwarzenegger     

Na wysokim poziomie stoi także komediowy akcent filmu. W produkcji nie brakuje śmiesznych gagów, dialogów ani postaci. Film Jamesa Camerona kpi z niemalże wszystkiego, co przekłada się na naprawdę niezłą zabawę przed telewizorem.
''Prawdziwe kłamstwa'' to bardzo udana, świetnie zagrana i zrealizowana produkcja, która łączy w sobie cechy komedii i rasowego kina akcji. 