<reviewer_mark>
6
<review>
W swoim najnowszym filmie Andrzej Wajda porusza temat zbrodni katyńskiej. Do realizacji reżyser podszedł niezwykle osobiście, gdyż jego ojciec był również jednym z oficerów poległych w Katyniu. 
      
Akcja filmu rozpoczyna się 17 września 1939 roku w momencie wkroczenia do Polski wojsk radzieckich. Wówczas poznajemy główną bohaterkę filmu Annę (Maja Ostaszewska), która wraz ze swoją małą córeczką poszukuje zaginionego męża. Z czasem poznajemy kolejnych bohaterów, wśród których są m.in. Jerzy, porucznik 8-go Pułku Ułanów (Andrzej Chyra), pilot Piotr (Paweł Małaszyński), czy generał Armii Polskiej grany przez Jana Englerta. Dalej powoli odkrywamy prawdę o wydarzeniach z Katynia, poznając przy okazji rodziny niektórych z poległych oficerów. Sam pomysł przedstawienia tych wydarzeń należy uznać z pewnością za dosyć ciekawy, gdyż do tej pory nikt nie podjął się nakręcenia obrazu w podobnym tonie. 
      
Największym plusem "Katynia" są zdecydowanie: scenografia, muzyka oraz zdjęcia. Dzięki pracy scenografów w filmie doskonale ukazane zostały czasy wojenne. Zarówno kostiumy bohaterów, samochody, którymi się oni poruszają, jak i otaczające ich budynki dopracowane są w każdym szczególe. Doskonale została dobrana również muzyka Krzysztofa Pendereckiego. Wspaniale podkreśla ona klimat, porusza i wstrząsa widzem. Sam film z pewnością zadziwia nas swoim epickim rozmachem: wykorzystaniem ogromnej ilości statystów i gwiazdorską obsadą. Reżyser w umiejętny sposób umiał ukazać postaci od strony psychologicznej. W filmie spotykamy zarówno ludzi pełnych wiary, jak i dramatycznie zagubionych w swych własnych wyborach. Los ich wszystkich jest, jakby z góry przesądzony, co dobitnie ukazane zostaje szczególnie w ostatniej scenie filmu. 
      
Jeśli idzie o minusy, to do takich można chyba zaliczyć trochę zbyt wielowątkową fabułę. Czasem można mieć wrażenie, że wątek uwięzionych oficerów jest trochę zepchnięty na dalszy plan, a znacznie częściej pokazywane są chociażby dramaty ich rodzin. Pewne zastrzeżenia można mieć również do obsady aktorskiej. Reżyser zatrudnił praktycznie wszystkich najmodniejszych obecnie aktorów, przez co dla wprawionych widzów film może tracić na naturalności. Wyróżnić należy jednak role Mai Ostaszewskiej czy Jana Englerta. Kolejnym dość rażącym elementem może wydać się nazbyt patetyczny ton filmu. Przedstawiana już po raz któryś z rzędu martyrologia Polaków może wywoływać przesyt. 
W filmie nie trudno zauważyć również wiele odniesień do patriotyzmu i religii przez co film trochę traci swój uniwersalny wydźwięk. 
      
Najnowszy film Andrzeja Wajdy jest filmem dobrym, chociaż niezachwycającym. Można mu momentami zarzucać pewne niedoskonałości fabularne, czy zbytnią doniosłość, mimo to warto go zobaczyć choćby ze względu na jego walory historyczne. 
