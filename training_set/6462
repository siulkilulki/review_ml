<reviewer_mark>
8
<review>
"Tajemnica Brokeback Mountain" to historia miłosna, ale inna niż ta, które dotychczas znałam. Opowiada bowiem o uczuciu między dwoma młodymi mężczyznami szukającymi swojej życiowej drogi. 
 
Małomówny Ennins Del Mar (Heath Ledger) i otwarty Jack Twist (Jake Gyllenhaal) rozglądają się za tymczasową pracą, którą znajdują przy wypasie owiec na wzgórzu Brokeback Mountain. Obaj są młodzi i pełni zapału do wykonywania powierzonych obowiązków. Praca w odosobnionym miejscu na łonie natury zbliża ich do siebie. Znajomość rozwija się, pojawia się uczucie, a pewien incydent między nimi wprawia ich w zakłopotanie. Uciekają zatem w "normalność", co realizowane jest przez nich z założeniu rodziny i podjęciu pracy. Oszukują się, że postępują właściwie, a zdarzenie sprzed lat to tylko nic nieznaczący jednorazowy wybryk. Prawdopodobnie wszystko by się udało, gdyby nie spotkanie po latach. Teraz już wiedzą, że to, co ich łączy, to coś więcej. Szczera i bezgraniczna, choć zakazana i niemożliwa do zrealizowania miłość. Cieszą się nią tylko kilka razy w roku, a miesiące rozłąki jeszcze bardziej utwierdzają ich w przekonaniu o wielkości ich uczucia. Wzgórze Brokeback Mountain staje się azylem dla ich związku, schronieniem przed światem, wręcz symbolem wolności. 
 
Zastanawia, dlaczego para homoseksualistów utożsamiana jest z symbolem miłości i czemu ich problem akurat nas musi obchodzić. Otóż ta historia opowiada nie tylko o wielkim uczuciu. Przypomina także o podjętych kiedyś decyzjach, które nie do końca były zgodne z naszą naturą. Odżywają w nas głęboko zakopane w duszy pragnienia hamowane chęcią uzyskania akceptacji otoczenia i wpasowania się w ogólnie przyjęte standardy. Krytyka najbliższych ma ogromny wpływ na nasze życie, co sami możemy zauważyć. Film przypomina też o tolerancji tak osławionej w dzisiejszych czasach w mediach, ale nie zawsze okazywanej w zetknięciu z prawdziwym problemem. Reżyser robi to w sposób szczególny, bez zbędnych prowokacji, moralizatorskich wywodów, każdy z nas na swój sposób odkrywa znaczenie związku dwóch panów. 
 
"Tajemnica Brokeback Mountain" to jeden z tych filmów, które posiadają urok, czarują dźwiękiem i obrazem. Gustavo Santaolalla to twórca wspaniałej magicznej muzyki, a zręczna operatorska ręka Rodrigo Prieto przenosi nas prosto na wzgórza Ameryki. Obaj panowie stworzyli niepowtarzalny klimat. Dwie główne role obstawiają aktorzy młodego pokolenia: Jake Gyllenhaal i Heath Ledger. 
  
Ang Lee stworzył niezwykły film o miłości, ludzkiej naturze i niespełnionych pragnieniach. Film mimo swojej tematyki nie jest tylko typowym melodramatem, ma swój przekaz, który każdy z nas odbierze na swój sposób.