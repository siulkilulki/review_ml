<reviewer_mark>
6
<review>
Mój nauczyciel WF-u zaczynał lekcję na ostrym kacu, a w przerwie między zajęciami odpalał papierosa za papierosem. I to ma być propagowanie zdrowego trybu życia?! Pan Woodcock (Billy Bob Thornton) z używek nie korzysta, ale i tak jest złem wcielonym. Salę gimnastyczną zamienia w piekło, gdzie maltretuje otyłych uczniów, tłukąc ich po przyrodzeniu i obrzucając niewybrednymi epitetami. Myli się jednak ten, kto uzna te zabiegi jedynie za sadyzm. Pan Woodcock, jak przystało na prawdziwego pedagoga, wyrabia w wychowankach hart ducha i siłę do walki w dorosłym życiu. 
 
Jedną z byłych ofiar demonicznego wuefisty jest John Harley (znany z "Amerykańskiej szarlotki" Sean William Scott) – kiedyś zapasiony nastolatek, a dziś przebojowy pisarz. Bohater wraca po latach do rodzinnego miasteczka, by odebrać nagrodę przyznawaną wybitnym mieszkańcom. Na miejscu czeka go szok: mamusia (Susan Sarandon) zaręczyła się z Woodcockiem. John stara się na wszelkie możliwe sposoby zniszczyć ten związek, a przy okazji poradzić sobie z traumami dzieciństwa. 
 
Psychologiczne zapasy między bohaterem a jego dawnym nauczycielem stanowią trzon "Faceta od W-F’u". Gdy próby wzbudzenia w oprawcy poczucia winy nie przynoszą rezultatu, do głosu dochodzi samcza chęć upokorzenia przeciwnika. Musi się to skończyć odrobiną łubudu, ale zanim pięści pójdą w ruch, reżyser wykrzesa z ogranych sytuacji iskrę komizmu. Zastanawia jedynie, co w tym filmie robi aktorka pokroju Sarandon. Laureatka Oscara traktowana jest jak zdobycz, o którą walczą niewydarzeni mężczyźni. Choć parę lat temu stuknęła jej sześćdziesiątka, musi słuchać komentarzy na temat chęci "wylizania dojrzałych cycków", zamiast grać poważne role. Hollywood nie potrafi uszanować nikogo. 
 
Co znajdziemy wśród materiałów dodatkowych? Standardowo: alternatywne bądź usunięte sceny, dokument na temat realizacji filmu oraz zwiastun kinowy. Najzabawniejsza jest "Trauma ze szkolnej ławy". Twórcy opowiadają tu o znienawidzonych nauczycielach od wychowania fizycznego. Film możemy obejrzeć zarówno z lektorem, jak i polskimi napisami. Obraz w formacie 16:9, a dźwięk 5.1 Dolby Digital.