<reviewer_mark>
10
<review>
Choć Wes Anderson jest młodym reżyserem, to nakręcił już w swoim życiu wiele wspaniałych filmów. Jednym z nich jest "Moonrise Kingdom", czyli "Kochankowie z Księżyca". Podobny do poprzednich dzieł Andersona, typowy dla tego rodzaju filmów, ale jednak wyróżniający się. Niektórzy powiedzieliby nawet, że to wybitne arcydzieło, ale przyjemne, niezbyt trudne, przeznaczone dla widza z każdego przedziału wiekowego. Co powoduje, że tak jest? 
 
Z pewnością kolorowy i zwariowany świat, w którym żyją nie tylko dorośli, ale też dzieci. Film poniekąd może wydawać się fantastyczny i magiczny, tak niewiarygodni są bohaterowie i ich charaktery, tak niewiarygodna jest ich historia. Uparłszy się jednak, można by sklasyfikować wydarzenia i realia przedstawione przez Andersona jako oparte na faktach. Reżyser skupia się na każdym detalu, na każdej dekoracji, na każdej scenie, wszystko dopracowuje do ostatniego szczegółu, tak jak chce. Potrafi świetnie dobierać obsadę do swych obrazów.  Muzyka, ujęcia przyrody (wyspa, morza, rzeki, las) oraz nasycenie barw i użyte rekwizyty powodują, że człowiek czuje się dobrze, jak na swoim terenie, jak u siebie. Ja przynajmniej chciałbym zamieszkać w Moonrise Kingdom. 
  
Co jest dziwnego w tym filmie? Co powoduje, że z jednej strony jest tak ironiczny i zabawny, a z drugiej strony pouczający i emocjonalny? Przydałoby się na pewno zaznaczyć widzowi na początku filmu, żeby nie naśladował tego, co robią bohaterowie. I ci mali i ci więksi. Fabuła zadziwia, ale nie jest skomplikowana. Jest przytulna i przyjemna. 
  
Rok 1965, New Penzance Island, niedaleko wybrzeża Nowej Anglii. Dwie wyjątkowe, wyciągnięte jakby z fantazji, osoby: szalony harcerz Sam Shaukasky (Jared Gilman) i nieobecna Suzy Bishop (Kara Hayward) poznają się na szkolnym przedstawieniu. Od pierwszego wejrzenia poczuli, że są sobie przeznaczeni. Piszą do siebie listy. Pewnego razu postanawiają rzucić wszystko i uciec. Wyruszają w nieznaną podróż przez wyspę. Zabierają ze sobą rzeczy, które są im najbliższe, najważniejsze: winyle, książki. Śpią w namiocie, pływają w wodzie, wędkują, powoli zakochują się w siebie. W tym czasie dwie grupy idą na poszukiwanie. Jedna to młodzi harcerze, dzieciaki prowadzone przez Scout Mastera Warda (Edward Norton). Z drugiej strony dzieciaków szukają rodzice Suzy (Bill Murray i Frances McDormand), oraz sympatyczny policjant Sharp (Bruce Willis). Okazuje się też, że adopcyjni rodzice Sama nie mają zamiaru dłużej brać za niego odpowiedzialności i zajmować się nim. Sprawę w swoje ręce bierze zła "Opieka społeczna" (Tilda Swinton). Sam i Suzy przeciwstawiają się wszystkim i radzą sobie wyśmienicie. Mają za sobą już całowanie, przytulanie, dotykanie, a kiedy źli poszukiwacze znajdują ich na plaży i próbują oderwać od siebie, to nie mogą się na to zgodzić. Niczym nierozłączna para znowu się łączą. Takie jest ich przeznaczenie. 
 
Wiem, że polska wersja tytułu nie jest dokładnie taka sama jak angielska i że ta oryginalna jest nazwą zatoczki ale, w przeciwieństwie do większości krytyków, uważam, że pasuje bardzo dobrze. Z pewnością nie możemy nazwać dwójki dzieci kochankami, ale kochankami z księżyca owszem. Oni są wzięci z księżyca, z innej rzeczywistości, czy jak kto tam woli, z dziwnego świata Andersona. Kochają się. To jest prawdziwa miłość dzieciaków, którą możemy już uznać za dojrzałą. A dorośli?  
 
No cóż, Edward Norton, Bill Murray i Bruce Willis zagrali świetnie, wszystko na pewno dzięki reżyserowi, który kieruje aktorami jak marionetkami. Dorośli w tym filmie są śmieszni, nieodpowiedzialni, mają problemy już na poziomie prostej komunikacji. Niczym małe dzieci. Dobrym przykładem są choćby harcmistrz - Edward Norton, czy zagubiony policjant - Bruce Willis. Sam zaopiekował się Suzy niczym swoją żoną, poprowadził grupę dzieciaków niczym wódz swoich żołnierzy. Pełna ironia. 
 
I o to chodziło Andersonowi. On jest geniuszem. Potrafi nakręcić coś zwariowanego, coś, co jest w jego stylu i pokazać to światu. Jego filmy są niczym reklamy czegoś wyśmienitego, prawdziwego, czegoś, co nas nie zawiedzie. A reklamom najczęściej wierzymy. Chętnie powrócimy do tego filmu w trudnych czasach i uświadomimy sobie, że powinnyśmy być jak ta para dzieci. Odważni i ciekawscy. 
 
