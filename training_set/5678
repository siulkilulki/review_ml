<reviewer_mark>
8
<review>
Kiedy nastaje kryzys, wszyscy gorączkowo zadają pytanie "jak to się stało?". Później zastępuje je inne: "dlaczego tego nie powstrzymano?", gdy okazuje się, że symptomy nadchodzącego krachu były widoczne dużo wcześniej. Nikt jednak nie potrafił ich dostrzec lub – co gorsza – nie chciał dostrzec. Reżyser Adam McKay w swej nowej produkcji pokazuje przyczyny wielkiego kryzysu 2008. Momentu, kiedy gospodarka światowa zadrżała w posadach, a świat milionów ludzi legł w gruzach. 
 
Ciężko byłoby uznać "The Big Short" za film "lekki i łatwy", ale już "przyjemny" bez wątpienia. Nie ulega wątpliwości, że skupienie i koncentracja są konieczne podczas seansu. Mnogość i fachowość niektórych pojęć czy zwrotów może przytłaczać osoby niezaznajomione z dziedziną finansów i ekonomii. Szczęśliwie, twórcy postarali się o przekazanie wiadomości w – na tyle, na ile to możliwe – przystępny sposób i działający na wyobraźnię. Przykładem mogą być tłumaczenia zjawisk w sposób prosty i obrazowy. I tak, do wyjaśnienia pewnego procesu posłużono się budowlą z drewnianych klocków. Nie brakuje wielu innych, równie udanych zabiegów mających na celu przybliżenie mechanizmów działania – szeroko rozumianego – rynku. 
 
     Steve Carell,  Byron Mann   Paramount Pictures  
"The Big Short" z pewnością nie robiłby tak dużego wrażenia, gdyby nie znakomita obsada i charyzmatyczne postaci. Mamy, więc nieprzystosowanego społecznie geniusza dr Michaela Burry’ego (Christian Bale), przewrażliwionego ekscentryka Bena Rickerta (Brad Pitt) czy zakręconego i trudnego w kontaktach z innymi Marka Bauma (Steve Carell). Wszyscy bohaterowie to barwne osobowości zapadające w pamięć. Naprawdę ciężko byłoby doszukać się w tym gronie jakiejś "odstającej" jednostki. Możemy za to podziwiać umiejętności poszczególnych aktorów wcielających się w swoje role, które, choć nieco przerysowane wypadają bardzo przekonująco. 
 
Film ogląda się z dużą przyjemnością również dzięki sporej dawce humoru przejawiającego się w licznych sytuacjach czy rozmowach. Nie sposób nie uśmiechnąć się obserwując Burry’ego przechadzającego się boso i w wyciągniętej koszulce po swoim gabinecie, gdy reszta personelu nosi na sobie garnitury; bądź patrząc jak Mark Baum z telefonem w ręku  lawiruje pomiędzy przejeżdżającymi samochodami. Jest to też pewnego rodzaju kontrast do rozgrywającego się na ekranie dramatu. Nie można przecież zapominać, że główna oś historii krąży wokół nieuchronnie zbliżającego się kryzysu i śledzenia oznak zwiastujących rychłe załamanie gospodarki. Jakby dla wzmocnienia tego rozdźwięku widzimy momentami przewijające się obrazy bawiących się ludzi, którzy wydają pieniądze na wszelkie możliwe rozrywki, drogie auta oraz wystawne domy. To przypomnienie jak iluzoryczne jest bogactwo i jak szybko można stracić to, co się do tej pory posiadało. 
 
     Christian Bale   Paramount Pictures  
Momentami "The Big Short" może sprawiać wrażenie bezładu: wiele rzeczy dzieje się szybko i niemalże równocześnie. Jeden obraz zostaje zastąpiony następnym i nie zawsze widać między nimi bezpośredni związek. W gruncie rzeczy jednak składają się one na spójną całość, której sens poznajemy tak naprawdę na końcu filmu. Przywodzi to na myśl puzzle, gdzie każdy kolejny element dopełnia pozostałe. Zresztą, jak inaczej przedstawić kryzys, który sam w sobie nosi wszelkie znamiona chaosu i zagubienia? Przesłanie jest jasne i wyraźne. Pozostaje tylko postawić pytanie: czy naprawdę temu wszystkiemu nie dało się zapobiec? 
