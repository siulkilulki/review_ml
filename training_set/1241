<reviewer_mark>
4
<review>
"Mgła" to kolejna ekranizacja książki Stephena Kinga. Reżyserem filmu został znany francuski artysta, Frank Darabont, który ma już doświadczenie przy tworzeniu filmów grozy. Wszystko zaczyna się od ogromnej nawałnicy, która wywołuje duże szkody. Od jej ataku zaczynają dziać się dziwne rzeczy. David Drayton wraz ze swoim synem i sąsiadem zatrzymują się w pobliskim supermarkecie, gdy gęsta mgła zatacza coraz szersze kręgi. Okazuje się ona zabójcza. Ludzie są mordowani przez nieznane istoty. Kiedy grupa ocalałych znajduje schronienie w supermarkecie, wszyscy wydają się na moment bezpieczni. Na moment… 
  
Na początku myślałem, że to jakieś żarty. Przecież remake "Mgły" Carpentera już powstał. Zaledwie dwa lata po nim serwuje się widzom kolejny taki horror? Okazało się, że oba dzieła nie mają ze sobą zbyt wiele wspólnego. U Carpentera mieliśmy do czynienia z żądnymi zemsty duchami piratów, a tutaj sprawcami zamieszania są potwory nie z tej planety. Zatem obie produkcje łączy jedynie ten sam tytuł. Może to i dobrze, bo trzecia już z kolei "Mgła" jest filmem najwyżej poprawnym. 
 
Pierwsze, do czego można się tu przyczepić, to efekty specjalne, które nie były najwyższych lotów. Film jest stosunkowo nowy, a i tak wyraźnie widać, że potwory w wielu ujęciach są komputerowe. Z niektórymi pomysłami na wygląd obcych autorzy filmu, moim zdaniem, po prostu nie trafili. Zjawy nie wzbudzały strachu, a krew była momentami sztuczna. Co więcej, sposób uśmiercania bohaterów nie był niczym odkrywczym. 
 
Początek był niezły i wszystko zapowiadało się ciekawie. Spodziewałem się dobrego rozwinięcia i wydawało mi się, że  klimat nie opuści mnie już do końca. Spotkała mnie niemiła niespodzianka, bo ciekawa atmosfera zniknęła, i to bardzo szybko. Nawet nie wiem, kiedy. Chyba ktoś nie miał pomysłu, jak dalej pociągnąć fabułę, bo mało było akcji, a dużo zbędnych i nużących dialogów. Od czasu, kiedy główni bohaterowie trafili do sklepu, "Mgła" stawała się coraz bardziej nużąca. Do tego należy doliczyć lipne zakończenie, które, moim zdaniem, po prostu zostało całkowicie chybione. Nie wiem, co było celem twórców? Chcieli ukazać dramatyzm całej sytuacji? W każdym razie nie wyszło im to tak, jak wyjść powinno. Niektórzy wręcz mogliby się uśmiać. 
 
Kolejna rzecz - całość trwa ponad dwie godziny. Moim zdaniem, gdyby wyciąć z filmu jakieś pół godziny niepotrzebnych i nic niewnoszących scen, a następnie dodać trochę więcej akcji, wyszłoby to naprawdę znacznie zgrabniej. Muzyka prezentowała się raczej słabo. Żaden motyw jakoś specjalnie w pamięć nie zapada. Mimo ogromnej ilości mankamentów, pocieszenie niosą aktorzy, którzy zagrali naprawdę przyzwoicie. Od siebie dodam, że świetnie ukazano, do czego może prowadzić różnica zdań między zdesperowanymi ludźmi. Zamiast zjednoczyć siły przeciwko prawdziwemu złu, pod wpływem stresu, popełniają niewyobrażalne błędy, które prowadzą do ich zguby. Stają się swoimi wrogami. 
  
"Mgła" to w sumie nie najgorszy film, którego możliwości, jak to często bywa, nie zostały do końca wykorzystane. Bardzo skupiłem się na jego wadach. Fakt, jest ich sporo, jednak całość ogląda się mimo wszystko dość znośnie. "Mgła" jest trochę schematyczna, ale i przemyślana. Inna już sprawa, że miejscami nie do końca mądrze. 
 
Reasumując - dostajemy jedynie solidny i niczym niewyróżniający się horror, który na dłużej w pamięci z pewnością nam się nie zapisze. Przynajmniej mi. 
