<reviewer_mark>
4
<review>
Był taki czas, w którym kino queerowe dotykało samej tylko erotyki. Następnie przeszło do spraw związanych z kwestią publicznej akceptacji oraz problemu AIDS. Lata 90-te to czas coming-outów i ugrzecznienie w formie komedii romantycznych. XXI wiek przyniósł ze sobą dalszą eksplorację pola queer, przydeptując dobre samopoczucie  i wychodząc do ludzi z ciemniejszymi i mniej wygodnymi stronami tematu. Jak to się zatem dzieje, że w roku 2008, poza kinem mainstreamowym, powstaje taki film jak "Were the World Mine"? 
 
Według informacji promocyjnych magazyn The Advocate napisał na swych łamach odnośnie tego filmu: "Hedwiga powinna się odsunąć na bok". Owszem, może i powinna, ale tylko po to, aby nie wdepnąć w kałużę tanich łez, jakie stara się z nas wycisnąć reżyser i scenarzysta Thomas Gustafson. Płaskie postaci i banalne dialogi sprawiają, że film staje się zjadliwy dla grupy wytrwałych dusz pogodnych. Dla reszty może być to droga nie do przejścia. 
 
Zdaję sobie sprawę, że obraz ten wpasowuje się i odnajduje swoje miejsce w gatunku musicalowym, a ten rządzi się swoimi prawami. Choć i tutaj są one jakby zachwiane, na przykład pod względem doboru piosenek: mamy piosenki autorskie powstałe na potrzeby filmu, jak i gotowe wypełniacze (Mika, Partick Wolf), co wprowadza efekt niezdecydowania. Poza tym nie można oprzeć się wrażeniu, że nawet tymi środkami, którymi dysponowali twórcy, dałoby się zrobić obraz daleko bardziej przemyślany – zarówno treściowo, jak i wizualnie. Niestety, nie tylko nie dane nam jest wgłębić się w charaktery, ale i rzeczywistość, w której żyją jest ledwie liźnięta i zarysowana. Fantastyczny motyw projekcji świata według Timothy'ego został wykorzystany leniwie i skąpo. Jest w tym wszystkim ciepła naiwność, która ociera się o kicz, ale zupełnie niechcący, bezwiednie. Nie wystarczy posłużyć się Szekspirem, aby nadać swojej opowieści głębi. Zdaje się, że tutaj zadziałało to wręcz odwrotnie. 
 
Na pocieszenie pozostaje jednak pani Tebbit, jedyna charakterna twarz w tym filmie, grana przez Wendy Robie. Ci, którym smakuje Twin Peaks, będą mogli poprzez jej obecność odnaleźć powiązanie z nieco lepszym kinem. 
