<reviewer_mark>
6
<review>
Brudny, zezwierzęciały i niepoprawny politycznie – taki właśnie jest "Headless" autorstwa Arthura Culliphera, offowy, psychologiczny slasher, feelingiem zbliżony do produkcji Roba Zombie. Sam Cullipher nie posiada, niestety, tak olbrzymiego talentu artystycznego jak Zombie – nie na chwilę obecną, nie jako reżyser. 
 
"Headless" to spin-off dramatycznego horroru "Found", jednego z moich ulubionych filmów ubiegłego roku. Cullipher stworzył na rzecz "Found" wspaniałe, hiperrealistyczne efekty specjalne, a wkrótce potem, zainspirowany pracą na planie, postanowił samodzielnie wyreżyserować film grozy. Jego debiut fabularny kontynuuje wątek jednej z taśm video, którą przeglądają bohaterowie "Found"; jest jej pełną wersją, domniemanie zaginionym slasherem z 1978 roku, a więc przedstawieniem fikcji w fikcji. Ten metazabieg cieszy się wśród filmowców niewielką popularnością, jako że wiarygodne odwzorowanie reliktu przeszłości to nie lada wyczyn – zarówno pod kątem technicznym, jak i duchowym. O ile fryzury, kostiumy noszone przez aktorów i im podobne ogniwa prezentują się nad wyraz dobrze, o tyle ogólna stylówa "Headless" popada momentami w skrajność – film bywa przesadnie upodabniany na old-schoolowy, przez co zdarza mu się przypominać karykaturę. 
 
Wykorzystane jako rekwizyty syntetyczne oczy i silikonowe głowy oddalają "Headless" o lata świetlne nawet od innych niskobudżetowych horrorów. Na szczęście sam film plastikowy absolutnie nie jest. Imponuje operowanie Culliphera litrami czerwonej farby, która – jak się okazuje – ma prawo niepokoić. Obraz cechuje się ciężkim, mocnym i uderzającym klimatem, bardzo przypominając kontrowersyjne, brutalne tytuły: "Ostatni dom po lewej", "Pluję na twój grób". Wagę horroru podkreśla przede wszystkim industrialna muzyka, obijająca się o uszy niczym ciosy, świetnie współgrająca z ponurą atmosferą i szaloną nieprzewidywalnością kolejnych sekwencji scenariusza. Ta nieobliczalność swoje apogeum osiąga zwłaszcza w finale filmu, w którym głównej bohaterce przychodzi odnaleźć się pośród upiornych dźwięków organów, przy wyłożonym ściętymi głowami, uroczystym stole. Przyprawiający o gęsią skórkę surrealizm objawia się także w miarę rozwoju akcji: w kadrze kamery nieśmiało goszczą między innymi szkaradne drzewa dające plony gałek ocznych oraz kobieta-manekin bez twarzy. 
 
Przed Arthurem Cullipherem długa droga – jeśli chce on pozostać w zawodzie reżysera i poziomem twórczości artystycznej dorównać innym zdolnym autorom kina grozy, musi znaleźć swój własny styl. "Headless" plasuje się gdzieś pomiędzy zaangażowanym socjologicznie horrorowym dramatem na miarę "Found" a broczącym krwią, sadystycznym shockerem. Debiut Culliphera, na chwilę obecną zdolniejszego twórcy efektów specjalnych niż reżysera, nie jest nieudany, lecz nie okazał się też pełnym sukcesem. 
