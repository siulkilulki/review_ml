<reviewer_mark>
9
<review>
"Lęk pierwotny" – film Gregorego Hoblita  wymieniany jako najlepszy popis aktorski Edwarda Nortona, będący jednocześnie debiutem tegoż wspaniałego aktora na wielkim ekranie. Nie tylko za jego sprawą obraz ten jest zachwycający. Prosta z pozoru historia, z czasem staje się tak wciągająca, że nie sposób nawet na chwilę odwrócić wzroku od ekranu. 
 
W głównego bohatera wciela się zadziwiająco dobry Richard Gere. Gra on dosyć kontrowersyjnego adwokata, który dla rozgłosu decyduje się bronić młodego chłopaka (Norton) oskarżonego o zamordowanie księdza. Wszystko wskazuje na to, że sprawa jest z góry przegrana – brakuje świadków zdarzenia, a ubabrany krwią Aaron przez długi czas uciekał policji. Martin jest jednak zdeterminowany i powoli zaczyna odkrywać różne nieprzynoszące chluby duchownemu fakty z przeszłości. W dodatku jego klient wydaje się nieco przestraszony całym zajściem. Wiecznie się jąkając, mówi w samych superlatywach o księdzu, z którym jako członek chóru kościelnego znał się znakomicie. Jest przy tym niesamowicie naturalny, a spojrzenie na jego niewinną twarz nie daje żadnych podstaw, by myśleć o nim jak o mordercy. 
 
Z napięciem obserwujemy zatem kolejne kipiące od emocji rozprawy sądowe poprzedzane mozolnym dochodzeniem do prawdy przez Martina. Najlepsze momenty stanowią rozmowy z 19-letnim Aaronem. To one są najbardziej interesujące i to podczas nich adwokat dowiaduje się najwięcej. Nie jest jednak tak, że czekamy tylko na pojawienie się genialnego Nortona, bo też fantastyczną, choć oczywiście mniej widowiskową kreację tworzy tu niedoceniany przeze mnie wcześniej Gere. Będąc adwokatem z całego serca chcącym odkryć prawdę, wzbudza w nas sympatię, mimo iż jest w stanie posunąć się do zagrań przybliżających go do zwycięstwa, lecz w rzeczywistości oddalających od przekonania, iż broni niewinnego człowieka. Bo dobro nie zawsze musi być takie, jak się wydaje, dlatego dla ludzi pokroju Martina nie może stanowić przeszkody. Tak jak i on nie jesteśmy w stanie przez dłuższy czas stać po jednej stronie. Vail nie jest bowiem całkowicie przekonany o tym, że to nie Aaron zabił kapłana. Gdy już wydaje się, że zna całą prawdę, znowu wszystko odwraca się w zupełnie innym kierunku. Pozory często przecież mylą – to znane powiedzenie stanowi świetny opis "Lęku pierwotnego".  
 
Cała historia ma oprócz tego niepowtarzalny klimat. Spora część akcji dzieje się na szarej sali sądowej przepełnionej szarymi ludźmi w garniturach przekonanymi o tym, że sąd jest nieomylny i zawsze sprawiedliwy. Gdy kamera na moment wyjrzy na zewnątrz, tam także nie spotkamy jasnych barw. Scenografia jest więc swoistą aluzją do całej opowieści. Także główny plakat przedstawiający Martina samotnie stojącego w ciemnej sali sądowej dużo nam mówi o tym filmie. Dzięki odpowiedniemu udramatyzowaniu emocje towarzyszą nam do samej rewelacyjnej końcówki i mimo że nie jest to tragedia na wielką skalę, to pełni zadumy (a jednocześnie podziwu) w ciszy i samotności niczym nasz bohater wpatrujemy się jeszcze długo w napisy końcowe i nasłuchujemy genialnej, idealnie dobranej muzyki.  
 
"Lęk pierwotny" to nie tylko najlepsza jak dotąd gra aktorska w wykonaniu Edwarda Nortona, lecz także film z całą pewnością plasujący się w pierwszej trójce najlepszych produkcji z jego udziałem. Jeśli nie macie dość obserwując go tutaj, to polecam także "Rozgrywkę" – obraz zupełnie inny od tego, lecz z podobną kreacją aktora, jak mało kto potrafiącego zagrać wiele różnych osobowości.  
 
PS: Nie sugerujcie się wywodami pewnego malkontenta zamieszczonymi w recenzji poniżej – zalety "Lęku... " zostały tam obrócone w wady.