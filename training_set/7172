<reviewer_mark>
9
<review>

Duńsko-szwedzki film "Festen" to pierwsza produkcja, która została zrealizowana zgodnie z manifestem Dogmy’95. Manifest ten dotyczył przede wszystkim rezygnacji z efektów specjalnych i zwrotu w stronę hiperrealizmu. Motto przewodnie tej deklaracji brzmi: "Kino to człowiek wobec samego siebie, a nie tylko aktor przed kamerą". "Festen" to jeden z niewielu filmów manifestu, który zyskał szerszą sławę. Dogma'95 to jego wizytówka i brzemię. 
Historia opowiada o 60. urodzinach bogacza Helge (Henning Moritzen), który sprosił okoliczną elitę oraz swoją rodzinę by celebrować to wydarzenie. Najważniejszymi gośćmi ceremonii są: żona solenizanta- Else (Birthe Neumann), oraz jego trójka dzieci- Christian (Ulrich Thomsen), Michael (Thomas Bo Larsen) i Helena (Paprika Steen). Gdy wszyscy zaproszeni się zjawiają, Helge wzywa do siebie najstarszego syna- Christiana. W swoim gabinecie prosi go, by wygłosił mowę ku pamięci swej siostry bliźniaczki zmarłej rok wcześniej. W trakcie przemowy mężczyzny na jaw wychodzą przerażające i szokujące dla widza fakty dotyczące dzieciństwa bliźniąt. Dość ironicznie na pozostałych bohaterach opowiadania nie robią one żadnego wrażenia.  
     Ulrich Thomsen    
Sposób nakręcenia filmu jest dość intrygujący. Wszystkie ujęcia zostały bowiem sfilmowane z ręki. Całość jest nagrana na specjalnej taśmie, dzięki czemu kolorystyka plenerów jest dość oryginalna. Zabieg ten sprawia, że widz staje się nie tylko obserwatorem, ale także gościem hucznej ceremonii. Wszystkie zdarzenia i fakty stają się łatwiej przyswajalne. 
 
Wpływ na esencję odbiorczą "Festen" ma również ścieżka dźwiękowa, a tak właściwie jej brak. Muzyka pojawia się jedynie wtedy, kiedy gra ją jakiś bohater lub w trakcie przyśpiewek urodzinowych. To wszystko ma pozwolić skupić się na tym, co według manifestu Dogmy'95 jest najważniejsze - na opowieści. 
Sama historia ukazana na przyjęciu to ekspozycja członków rodziny, a także społecznej grupy bogaczy. Jest to socjologiczne studium mechanizmów elitarnej społeczności. "Festen" pokazuje skomplikowane i brudne relacje międzyludzkie elit, którym daleko do ideału. Film przedstawia siłę etykiety i poprawności politycznej, zohydza te zjawiska i eksponuje momentami aż do przesady. Zrealizowanie filmu w sposób hiperrealistyczny ciekawie kontrastuje z zachowaniem gości, które wydaje się być niezwykle irracjonalne.  
     Henning Moritzen    
"Festen" to taki film, który pomimo swojej beznamiętności wzbudza ogromne emocje. Historia pokazuje, że nie ma ludzi krystalicznie białych - każdy ma na sumieniu swoje grzeszki. Trzeba zatem przyznać, że uroczystość zorganizowana przez Vinterberga jest taką ceremonią, która pozostaje w pamięci na bardzo długi czas. 
