<reviewer_mark>
5
<review>
Wśród wielu gatunków fauny, które pojawiły się na ekranie, dwóch przedstawicieli świata zwierząt dostało się na pierwszy plan, stając się głównymi bohaterami filmów. Reprezentanci dwóch rodzin, psowatych i koniowatych mają imponujące liczby pod względem filmografii. Strona IMDB.com, po wpisaniu odpowiednich fraz, podaje 4530 tytułów, w których pojawia się pies, a w 2457 filmach rolę dostał koń. Nie warto udowadniać wyższości jednego ssaka nad drugim, wydaje się jednak, iż filmowe imiona ssaków nieparzystokopytnych mocniej zapisały się w pamięci widzów. Nie pomoże fakt, iż od 2007 roku przyznawane są nagrody Fido dla najlepszych psich aktorów. Hidalgo, Karino, Seabiscuit i Thowry z "Srebrnego rumaka" to uznane już marki. 
 
 Film Johna Tatoulisa jest ekranizacją serii książek Elyne Mitchell, australijskiej autorki popularnego cyklu powieści dla dzieci. Świat "Srebrnego rumaka" to żyzne doliny u stóp Gór Śnieżnych w południowej części stanu Nowa Południowa Walia i północnej - Wiktorii. Książki opowiadają o losach dzikiego rumaka o imieniu Thowry, jednak głównym bohaterem jest tylko w dwóch z wchodzących w skład szesnastu książek - debiutanckiej "The Silver Brumby" z 1958 roku oraz w "Silver Brumby Whirlwind", wydanej w 1973 roku. Z wspomnień pisarki wynika, iż pomysł na powieść powstał w wyniku braku odpowiedniej literatury dla dziesięcioletniej córki Indi podczas pobytu na rodzinnym, odosobnionym w Górach Śnieżnych majątku Towong Hill. 
 
 Twórczość autorki zaliczana jest do narodowego nurtu literatury australijskiej, mającego swój początek pod koniec lat czterdziestych ubiegłego wieku. Jedną z cech nurtu jest mitologizacja krajobrazu piątego kontynentu oraz jego pochwała, wzmacniana nacjonalizmem twórców. Urodzona w 1913 roku Elyne Mitchell od początku miała kontakt z życiem politycznym Australii, będąc córką generała Pustynnego Korpusu Konnego, wchodzącego w skład armii imperialnej uczestniczącego w działaniach wojennych w latach 1917-1918, słynnego z szarży pod Be'er Szewą. Mężem pisarki był polityk Thomas Walter Mitchell. Autorka była aktywną kobietą, odnosząc sukcesy w sportach zimowych i matką czwórki dzieci. Została uhonorowana w 1988 roku Orderem Australii za zasługi w dziedzinie literatury oraz honoris causa Charles Sturt University w 1993 roku. Oprócz filmu z tego samego roku, powstał także serial animowany pięć lat później. Pisarka żyła 89 lat. 
 
 Fabuła filmowa jest raczej luźnym nawiązaniem do książek niż ich dokładną ekranizacją. Zrezygnowano z uosobienia, które w cyklu powieściowym oznaczało dialogi między zwierzętami. Rozbudowano także rolę, w którą wciela się Russel Crowe - w książce było dwóch osobnych mężczyzn, w filmie właściciela Złotej i człowieka, próbującego złapać Thowry'ego połączono w jedną postać. Wątek z córką i matką także został wprowadzony przez scenarzystów. Oprócz nawiązania do sytuacji, w której powstawała książka i nadania bohaterkom imion autorki i jej córki, wątek ten pełni osobną rolę. Pamiętać trzeba, że film zalicza się do gatunku familijnego, a to oznacza, iż kierowany jest do młodszej grupy widzów. Elyne wprowadza swoją córkę, a przez to także i młodych widzów w świat przyrody, wskazuje i uświadamia, iż natura ma swój własny rytm i prawa, których człowiek nie może do końca poznać, lecz może starać się zrozumieć. Taki dydaktyzm pozwala na postawienie pierwszych kroków w ekologicznej edukacji dzieci. Jest to także pozostałość przesłania, które zauważa się w powieściach, bowiem autorka, przedstawiając historię dzikich koni, chciała także przedstawić młodym czytelnikom ich własny kontynent i jego przyrodę, sprawić, by stali się świadomi natury, która ich otacza. 
 
 Drugą, równolegle prowadzoną historią są losy samego Thowry'ego, od narodzin, po pierwsze kontakty z buszem i ludzkim światem, na pojedynku z człowiekiem kończąc. Ostatni wątek przedstawiony jest bardzo serio - z czasem między człowiekiem a zwierzęciem rozegra się coś na kształt pojedynku ambicji. Wartości jednak są tu bardzo jasno rozlokowane - zwierzę staje się ludzkie, podczas gdy człowiek zatraca powoli swoje człowieczeństwo. Natura, utożsamiana przez zwierzę, chce zachować swoją niezależność od ludzkiego świata, coraz bardziej ingerującego w jej przebieg. Thowry staje się motywem, legendą, a nawet - symbolem. Pod koniec jednak, chcąc uniknąć postępującej różnicy stylistycznej obu wątków, reżyser łączy je w jedną całość. Całość pokreślona ciekawą ścieżką dźwiękową, niepasującą wręcz do filmu. Tassos Ioannides stworzył muzykę, która idealnie nadaje się do ilustracji filmów z epicką historią - nie brakuje partii instrumentalnych, połączonych aborygeńskimi motywami (didjeridoo). Soundtrack broni się także poza seansem, w filmie znacznie się wyróżnia odmienną koncepcją. 
 
 Całość zawodzi. Produkcja mocno ograniczyła pole swoich odbiorców. Poza osobami, które interesują się światem koni, cała reszta nie znajdzie w nim nic więcej oprócz roli Russela Crowe z wczesnych lat kariery. Wydaje się także, że nie znaleziono tutaj złotego środka, wymogi kina familijnego nie współgrają z próbą zrobienia filmu dla starszych widzów. Zobaczą oni inną prawdę - dla Australii każde dziko żyjące zwierzę, które pochodzi spoza kontynentu, jest zagrożeniem dla ekosystemu antypodów. Co ciekawe, nieścisłość jest także w głównym bohaterze, bowiem Thowry, wbrew tytułowi, to koń izabelowaty, na dodatek "brumby" to określenie dziko żyjących koni na piątym kontynencie, które z rumakiem mają niewiele wspólnego. Ot, drobnostka.