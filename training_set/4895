<reviewer_mark>
7
<review>
Jak wiadomo, Polacy rzadko chodzą do kina na polskie filmy, bo i bądźmy szczerzy nie ma za bardzo na co. Jednak na "Świadka koronnego" warto iść. Ja na pewno nie żałuję. 
 
Były gangster "Blacha" jest najpilniej strzeżonym świadkiem koronnym w Polsce. Składa zeznania, które obciążają bossów mafii pruszkowskiej. Wielu dziennikarzy chce z nim przeprowadzić wywiad, jednak szansę tą dostaje tylko Marcin Kruk. Jak się wkrótce okazuje, ma także inny powód do spotkania z "Blachą". 
 
Opis jest krótki, bo i historia prosta. Na początku widz niezbyt orientuje się o co w ogóle w filmie chodzi, ale nie ma co się zrażać, bo akcja szybko idzie do przodu. Trzeba powiedzieć, że sporo osób nie poszło na ten film tylko dlatego, żeby zrobić na złość telewizji TVN - producentowi filmu. Stacja kojarzy się bowiem przede wszystkim ze łzawymi ekranizacjami książek pani Katarzyny Grocholi (chociaż jest też przecież producentem świetnych "Vinci" i "Pieniądze to nie wszystko"). Wielu więc myślało, że hasło reklamowe - "miłość silniejsza niż mafia" - oznacza bardziej miłość niż mafię. Nic bardziej mylnego. 
 
"Świadek koronny" to odważny i trzymający w napięciu film o mafii. Bardzo dobry scenariusz, sceny retrospekcyjne inspirowane słynnym "Alfabetem mafii" i znakomita obsada aktorska musiały zaowocować sukcesem, jeżeli nie u krytyków to na pewno kasowym (264 282 widzów podczas pierwszego wyniku to w momencie wejścia do kin 6 wynik w historii Polski). Tutaj pochwała należy się TVN-owi za kampanię reklamową. Sprawiło to jednak, że większość widzów uważa film za przereklamowany, choć zgadzam się ze zdaniem jednego z internautów, który napisał: "Wiecie dlaczego "Świadek koronny" ma tak wiele negatywnych opinii? Ano dlatego, że był mocno reklamowany i ludzie spodziewali się nie wiadomo jakiego arcydzieła na miarę "Ojca chrzestnego." 
 
Film jak na polskie możliwości jest świetny, pokazuje światu, że oprócz seriali i ekranizacji epopei narodowych kręcimy też coś innego. Największą wadą jednak jest to, że widz zostaje już na początku pozbawiony napięcia. Według mnie zamiast w większości wywiadu powinna być cały czas akcja. Sceny retrospekcyjne można by nawet zostawić, ale powinny być trochę inaczej ułożone. Denerwuje też to, że "Świadek koronny" to film jednego bohatera (i nie gra go wcale Paweł Małaszyński, jak próbował nam to wmówić TVN w reklamach, a znakomity jak zawsze Robert Więckiewicz czyli "Blacha"), a pozostali tacy jak "Mnich, Kowal, Skalpel, Szybki, Rysiek" potraktowani zostali jako trzecioplanowi. A naprawdę znakomite kreacje stworzyli w filmie Andrzej Grabowski ("Kowal"), Andrzej Zieliński ("Mnich") i Szymon Bobrowski ("Skalpel"). Udany też był debiut Pawła Małaszyńskiego w roli Marcina Kruka (w towarzystwie Urszuli Grabowskiej jako Iwony) choć nie mógł się tutaj zbytnio wykazać. Dobrze pokazał wewnętrzną wojnę psychologiczną podczas wywiadu. Niedługo w telewizji zagości serial na podstawie "Świadka koronnego" - "Odwróceni". Można więc się domyślać, że film od początku robiony był "pod serial" i jest jego jakby zwiastunem, przystawką. Czyli chyba znowu komercja wzięła górę nad ambicją. 
 
Mimo wszystko zapraszam na seans. Nie jest to jak mówią niektórzy film o którym zapomni się po miesiącu. Na długo zapamiętamy kreacje aktorskie i zabawne teksty (a jest ich trochę, jak to w polskich filmach). To będzie 100 minut dobrego, polskiego kina. Nie czekajcie jednak na super produkcję - na to jeszcze chyba za wcześnie.