<reviewer_mark>
7
<review>
Norwegowie potrafią robić dobre, ale przede wszystkim oryginalne kino. Jednym z przykładów na to jest film Hansa Pettera Molanda "Towarzysz Pedersen", który w niezwykle nowatorski sposób rzuca spojrzenie na pewne elementy ustroju komunistycznego, jak i na cały system. Ciekawy jest fakt, że za taki temat wzięli się przedstawiciele narodu, który w swojej historii z komunizmem miał raczej nie wiele wspólnego, a już pewne jest, że tematyka ta przeciętnego Norwega będzie interesowała mniej niż przeciętnego Polaka. Oczywiście, my też robimy filmy z komunizmem w tle, w końcu przez tyle lat tkwiliśmy w nim po uszy. Problem polega na tym, że ciągle kręcimy produkcje tylko o tragicznych losach wielkich historycznych postaci, nie wychodząc zbytnio przy tym poza utarty schemat. Norwegowie robią to trochę inaczej. 
  
Już sama historia jest niezwykle interesująca. Rzecz dzieje się na przełomie lat 60. i 70. XX wieku w Norwegii. Nauczyciel Knut Pedersen (Kristoffer Joner), trochę życiowy nieudacznik, introwertyk, aczkolwiek człowiek bez poczucia niższości, na jednej z lekcji pod wpływem swoich uczniów ulega skromnej fascynacji żwawej pieśni komunistycznej. I sprawa poszłaby zapewne w zapomnienie, gdyby do miejscowości nie zawitała piękna i charyzmatyczna Nina Skatoy (Ane Dahl Torp), zagorzała i skrajna komunistka. Nina od początku swojego pobytu w miasteczku zaczyna organizować ruch komunistyczny, który poprzez rewolucję i powstanie ludu ma obalić żrący kraj kapitalizm. Pedersen wstępuje do partii, bynajmniej jednak nie z przekonań, choć te w późniejszym czasie również zaczną kształtować się w odpowiednim kierunku. Pedersen wstępuje do partii ze względu na Ninę. Zwykły, skromny nauczyciel zmienia się w zakochanego Towarzysza Pedersena. Ku chwale partii! 
  
"Towarzysz Pedersen" to rodzaj satyry obnażającej wszystkie absurdy systemu, w którym, między innymi, próbowano udowadniać wyższość sztucznych kwiatów nad prawdziwymi, zachwycać się plastikiem i sugerować, że zamiast trzech piw można wypić jedno, a zaoszczędzone fundusze przeznaczyć na partię. Hans Petter Moland wystawia je sobie na cel, ośmiesza w szyderczy sposób i zdejmuje z pola gry. Muszę przyznać, że człowiekowi, który nigdy nie żył świadomie w dobie PRL-u, trudno zrozumieć, jak taki systemowy potworek mógł funkcjonować przez tyle lat, a nawet funkcjonuje w nielicznych krajach do dziś. Po seansie "Towarzysza Pedersena" niezrozumienie jeszcze się nasila. Osamotniona grupka norweskich komunistów, korzystająca z luksusów kapitalizmu, desperacko próbujących doprowadzić do rewolucji zbrojnej powoduje, że gliniane nóżki systemu wydają się zamieniać w jeszcze słabsze, bo w papierowe. Oczywiście, należy zrozumieć, że jest to system. System polityczny o konkretnej ideologii, w którą czasami szczerze wierzono i próbowano realizować jego założenia. Trudno jednak zrozumieć, jak można było wierzyć w takie idee. A "Towarzysz Pedersen" to film, który mówi także o ideach. 
  
Film Molanda to z pozoru komedia, ale w pewnym momencie zmienia się w tragiczny i przerażający dramat. I bynajmniej nie jest to dramat typu "to ludzie ludziom zgotowali taki los". Nikt tu nikomu nic nie gotuje, los kształtują osobiste idee, przekonania. Nie chodzi już tu nawet o idee polityczne, ale o coś znacznie szerszego, rozległego. Po seansie nasuwa się ważne pytanie: Czy warto je mieć, czy warto o nie walczyć? Może lepiej zamknąć się gdzieś tam, w jakiejś szczelnej, nieprzepuszczalnej skorupie i pozwolić światu zwyczajnie przejść obok nas? Czy jednak zostając na płaszczyźnie ignorancji, oznacza to, że nie będziemy wtedy nic rozumieć? Tak jak bohater w filmie. Czy może odwrotnie? Rozumieć będziemy wszystko? Może Pedersen właśnie rozumie wszystko? 
  
Pod względem realizatorskim film prezentuje się znakomicie. Piękne zdjęcia Philipa Ogaarda, wspaniałe krajobrazy, wyrazisty obraz oraz doskonały montaż to atuty filmu. Osobne słowa należą się aktorom, a przede wszystkim Ane Dahl Torp w roli Niny, która spisała się fenomenalnie. Gdyby film nie był filmem tylko z "nic nie znaczącej Norwegii", wszelkie nagrody włącznie z Oscarem spadłyby na aktorkę niczym obfity deszcz z potężnego cumulonimbusa. Torp odegrała swoją rolę bez najmniejszego błędu, w sposób idealny, wyśmienity, perfekcyjny. Mimo że jej Nina nie jest bohaterką pozytywną, trudną nie przejmować się jej losem i powolnym upadkiem jej ambitnych, ale z góry skazanych na niepowodzenie planów. To postać tragiczna, jednak bardzo żywa, śmiała, patrząca w przyszłość z optymizmem, który udziela się również innym bohaterom oraz widzowi. W tej postaci zrodzona jest niezniszczalna nadzieja. W jej cieniu przemyka nam obraz tytułowego towarzysza Pedersena kreowanego przez Kristoffera Jonera, który również zagrał doskonale. Jednak Ane Dahl Torp zwyczajnie ukradła film dla siebie i nie oddała go już nikomu. Całość uzupełniają króciutkie, świetnie wplecione w fabułę, pełne czerwieni zdjęcia towarzyszy Mao Tse-tunga, Józefa Stalina czy Włodzimierza Lenina. Również defilad, zjazdów partyjnych, gwiazd, młotów, kowadeł i oczywiście potężnej, nieustraszonej Armii Czerwonej. Wszystko na tle skocznych, radosnych pieśni o wiadomych charakterze. Nóżka widza sama nieświadomie przytupuje, a dusza śpiewa razem z filmem chociaż nie zna słów. Wyborne. 
  
Niestety, sumienie nakazuje przyznać mi się do czegoś. Kino norweskie, ale również duńskie czy islandzkie jest kinem dosyć specyficznym. Zresztą jak każde z obcego kraju, oczywiście z wyjątkiem dość wszechstronnego Hollywoodu i w miarę przyswajalnego kina z Wielkiej Brytanii i Francji. Niezwykle charakterystyczną rzeczą dla kina skandynawskiego jest niesamowicie wolna, monotonna, wręcz ślamazarna narracja z którą poradzi sobie tylko dobrze wyspany widz. Teoretycznie nie mam prawa się czepiać, jednak taki sposób opowiadania trochę drażni i irytuje i to zapewne nie tylko niżej podpisanego. Wypada zakończyć stwierdzeniem, że świadom swoich własnych wad i niedoskonałości, a nie niedoskonałości "Towarzysza Pedersena", należy polecić ten niedoceniony, spokojny, mały, wielki film każdemu, kto szczerze kocha i uwielbia kino.