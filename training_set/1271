<reviewer_mark>
5
<review>
Danny Pang - "młodszy" brat bliźniak Oxide Panga, z którym tworzą duet Bracia Pang - znany jest głównie dzięki filmowi "Oko", którego wersja amerykańska niedawno gościła w kinach. Tym razem Pang zabiera nas do tytułowego lasu śmierci. Ów las upodobali sobie samobójcy i nawet policja nie jest w stanie skłonić ich do zmiany zdania. Historia nie jest całkowicie wyssana z palca, ponieważ na przykład w Japonii w lasach Aokigahara (u podnóża góry Fuji) rocznie około 80 osób odbiera sobie życie, i liczba ta wciąż wzrasta. 
 
 W sekwencji początkowej widzimy młodą dziewczynę zagubioną w lesie. Nadciąga mgła i następnie słyszymy jej przeraźliwy krzyk… Okazuje się, że dziewczyna została zgwałcona i zamordowana przez Patricka Wonga (w tej roli znany z "Oka" Lawrence Chou). Niestety policja ani nawet detektyw C. C. Ha (grana przez Qi Shu gwiazdę drugiej części "Oka") nie są w stanie udowodnić mu winy, którego bardzo to bawi. 
 
W tym czasie botanik Shum Shu-hoi stara się udowodnić, że rośliny potrafią się komunikować między sobą i odczuwają strach tak jak ludzie. Jego dziewczyna, May, jest dziennikarką, która ma swoje pięć minut sławy, ponieważ robi reportaże o lesie śmierci. 
 
Shum udowadnia swoją tezę i wtedy detektyw Ha prosi go o pomoc w sprawie Patricka Wonga. Razem organizują odtworzenie sceny przestępstwa. Po tym momencie film mógłby się skończyć, ale tak nie jest. A szkoda, bo dalej obserwujemy już tylko ludzkie rozterki i problemy lekko okraszone zjawiskami paranormalnymi. 
 
Wiele scen wydaje się wstawiona na siłę, by tylko wydłużyć widowisko. Niczego nie wnoszą, a tylko powodują irytację. Zaliczyć można do nich te z udziałem oficera stacji Tina. 
 
Widz odnosi wrażenie, jakby scenariusz składał się z dwóch historii, które zostały ze sobą połączone w nie najlepszy sposób, a mogłyby wystarczyć na dwa dobre filmy. W jednym oglądalibyśmy historię Patricka Wonga, w drugim dylematy Shum Shu-hoia będącego w związku z dziewczyną zaprzątniętą swoją karierą. 
 
Film warto obejrzeć dla niezwykłych ujęć przedstawiających przyrodę. Zieleń drzew przywodzi na myśl film "Dom Latających Sztyletów", jest bardzo intensywna. Z ekranu wręcz da się odczuć gęstość powietrza i chłód mgły. "Las śmierci" nie jest horrorem, który sprawi, że widz będzie bał się najdrobniejszego szelestu w mieszkaniu czy już nigdy nie wybierze się na spacer do… lasu. Zakończenie także nie będzie zaskakujące, wręcz nawet zbyt hollywoodzkie. 
