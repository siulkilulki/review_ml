<reviewer_mark>
6
<review>
Twórcy "The Divide" przedstawili nam chyba najbardziej tajemniczą wizję końca świata. Pewnego dnia w Nowym Jorku jedna z mieszkanek apartamentowca dostrzega kulę ognia za oknem spowodowaną wybuchem bomby jądrowej. Ludzie w panice udają się do miejsca, które wydaje się jedynym schronieniem, piwnicy, w której mieszka ekscentryczny Mickey. 
 
     Milo Ventimiglia          Abbey Thickson          Michael Biehn     

Koncepcja jest ciekawa, wreszcie nie zobaczymy ataku UFO na Amerykę, rozprzestrzeniania się wirusa zamieniającego ludzi w zombie czy zderzenia z olbrzymią asteroidą. Koniec świata według Gensa jest wręcz banalny - wojna nuklearna. Jednak mimo to do końca filmu reżyser trzyma widza w niepewności, nie wiemy, kto i dlaczego zaatakował USA, kim są odziani w biel i uzbrojeni ludzie, po co porwali córkę Marylin i co tak naprawdę jest w ludzkich włosach. W podziemiach apartamentowca reżyser "The Divide" próbuje ukazać nam zachowanie ludzi w sytuacji granicznej. Do  tego celu wykorzystuje ciasną i klaustrofobiczną scenerię podziemi oraz najgorsze ludzkie instynkty: głód i popęd seksualny. Ludzie, którzy do tej pory znali się z sąsiedzkiego "dzień dobry", ukażą mroczną stronę swojej natury, będą się nawzajem torturować, gwałcić, a nawet zabijać. Atomowa apokalipsa jest jednak jedynie tłem dla ukazania degradacji ludzkiej psychiki w sytuacji bez wyjścia, kochani sąsiedzi przychodzący co piątek po cukier zamieniają się w oprawców, którzy nie zawahają się przed niczym, jeśli w grę wchodzi zjedzenie puszki fasoli. 
 
Mimo to film nie może się poszczycić realizmem, który w tego typu filmach jest mocno nadszarpnięty. Wiele tu niedomówień i błędów logicznych, jak choćby fakt, że mała piwniczka pod apartamentowcem wytrzymała ciężar gruzu całego budynku czy też to, że mieszkańcy mieli prąd cały czas, mimo iż bomba zmiotła z powierzchni Ziemi cały Nowy Jork. Również napięcie doskonale budowane na początku filmu gdzieś w połowie siada, sceny zaczynają powtarzać się, a seksualne perwersje przestają nas straszyć, a zaczynają irytować. Po seansie cały czas czułem niedosyt, brakowało mi stosownej puenty tej opowieści, film się zakończył i... to wszystko. 
 
     Michael Eklund     

Większości aktorów nie można nic zarzucić, wszyscy wywiązali się z ról ostatnich mieszkańców Nowego Jorku, ukazując strach, zwątpienie i panikę. Na największe brawa jednak zasługuje duet Ventimiglia i Eklund; oboje naprawdę dobrze wczuli się w rolę psychopatów, którzy w dobie końca świata postanowili zmienić nawet swoje orientacje seksualne. 
 
 Jean Pierre Taieb natomiast odwalił kawał dobrej roboty, komponując wspaniałą muzykę, podkreślającą samotność, bezradność i nostalgię jaka towarzyszy wydarzeniom na ekranie (polecam utwór "Runnig after my fate"). 
 
"The Divide" to nowy pomysł na koniec świata okraszony piękną muzyką, aurą tajemniczości i  wątkiem psychologicznym. Film polecam do obejrzenia z sąsiadem/sąsiadką jako delikatny pretekst do powiększenia zapasów konfitur w piwniczce. 
