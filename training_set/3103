<reviewer_mark>
6
<review>
RECENZJA MOŻE ZAWIERAĆ SPOILERY! 
 
Który facet nie lubi sobie czasem popatrzeć na mordobicie? I nie mam tu na myśli tylko zapalonych fanów boksu, ale też tych, którzy zwyczajnie, raz na jakiś czas poobserwują sobie, jak ktoś komuś spuszcza łomot. Odnajdujemy w tym odrobinę satysfakcji, szczególnie gdy na co dzień sami zbieramy cięgi lub przytłacza nas nadmiar obowiązków, zdenerwowania. A jeśli dodatkowo nie ma na kim/czym wyładować swojej złości, to tym większą radość sprawia oglądanie obitej twarzy Pudzianowskiego, Tysona czy innego Gołoty. 
 
Walki w ringu zawsze były wdzięcznym tematem filmowym. Triumfy święciły fabuły oparte na prostych schematach: "od zera do bohatera" lub też "powrót do chwały upadłej gwiazdy" (jeszcze lepiej, jakby miała mnóstwo osobistych kłopotów). Przykłady zna każdy: "Rocky", "Za wszelką cenę", "Zapaśnik", "Fighter". Filmy takie mają w zwyczaju dozować napięcie. Najpierw poznajemy bohatera i jego problemy, których ma bez liku. Wiemy, że radość i oczyszczenie może uzyskać tylko przez walkę. Potem następuje etap morderczych treningów, w czasie trwania których dowiadujemy się, że nasz bohater jest skazywany na porażkę i nikt nie daje mu żadnych szans. W zależności od filmu, protagonista albo przygotowuje się do jednej walki, albo stacza po drodze kilka pomniejszych pojedynków, wszystko i tak prowadzi jednak do tej szczególnej chwili. W najważniejszej potyczce filmu bohater dostaje ostre lanie, nie może być przecież zbyt łatwo, ale pod koniec zbiera w sobie wszystkie siły, wzrasta jego determinacja i pewność siebie, i nagle, kierowany jakąś wewnętrzną potężną mocą, nokautuje przeciwnika i zyskuje chwałę. Jesteśmy zadowoleni. Nasz bohater wygrał. 
 
Ale co by było gdyby bohaterów było dwóch. Obaj kierowaliby się całkiem różnymi, ale jednocześnie równie ważnymi motywacjami. Komu kibicować? Kto wygra? 
 
Tak sprawę postanowili przedstawić twórcy "Warriora" i chwała im za to, bowiem to fantastyczny pomysł i aż dziw bierze, że nikt go wcześniej nie wykorzystał (albo ja tego nie widziałem, co jest wysoce prawdopodobne). Mamy tu więc dwóch wojowników, którym bardzo zależy na wygraniu turnieju, w którym nagrodą jest ogromna suma forsy. Jednemu z nich chcą odebrać dom, ma na głowie rodzinę i martwi się o swoją przyszłość. Drugi jest znacznie bardziej tajemniczy, ale w miarę rozwoju wypadków dowiadujemy się, że również potrzebuje pieniędzy, nie dla siebie, ale dla bliskiej osoby i jej rodziny. Komu więc należy się zwycięstwo? 
 
Napięcie w tym filmie budowane jest stopniowo, ale umiejętnie. Cały czas dowiadujemy się coraz więcej i coraz bardziej nas to zaskakuje. Obaj bohaterowie okazują się być nienawidzącymi się nawzajem braćmi, żywiącymi do siebie ogromną urazę. Dodatkowo dochodzi jeszcze ich ojciec, stary pijaczyna, który trwa w przekonaniu, że jeśli odstawił alkohol, to powinien odzyskać rodzinę. Problem w tym, że jego dzieci nie chcą go znać. Wszystko więc wali się na łeb na szyję, dramaturgia wzrasta, a widz siedzi w napięciu oczekując ostatecznej walki, zastanawiając się który z braci wyjdzie z niej zwycięsko. Tylko czy aby na pewno tak jest? 
 
Niestety, nie do końca. Twórcy bowiem nie są konsekwentni w obiektywności wobec braci. Chcąc nie chcąc faworyzują jednego z nich, przedstawiając go w nieco lepszym świetle, jednocześnie znacznie bardziej akcentując jego motywację. Dlatego też od pewnego momentu widz wie już, kto wygra pojedynek i zgarnie kasę. Oglądając, łudzi się jeszcze, że może będzie inaczej, że może twórcy nas zaskoczą, ale nic takiego się nie dzieje. Tym bardziej szkoda, że zakończeniu nadano jeszcze ckliwy charakter, morderczą i bezlitosną rywalizację zamieniając w triumf pełen łez, przebaczenia i ciepłych słów. Pięknie jak w amerykańskiej bajce. 
 
Pomijając już zawód, który przynosi zakończenie, "Warrior" to i tak bez wątpienia jeden z lepszych filmów tego roku. Walki MMA prezentują się świetnie. Są dynamiczne, pełne efektownych ciosów, a do tego przedstawione tak, jakbyśmy mieli do czynienia z prawdziwą telewizyjną transmisją. Zagrany bardzo przyzwoicie. Nick Nolte w roli użalającego się nad sobą staruszka nie powala, ale też daje radę. O wiele lepiej wypadają bracia. Joel Edgerton jest naprawdę niezły, jego przemiana z dobrego, rodzinnego nauczyciela fizyki w wojownika jest bardzo wiarygodna i przekonująca. Z drugiej zaś strony mamy tajemniczego, zimnego i brutalnego Toma Hardy'ego, który jest największą gwiazdą produkcji. Jego ponure miny, cięte odzywki i sposób, w jaki rozprawia się ze swoimi rywalami, to mistrzostwo świata. Widać, że między braćmi iskrzy, widać wzajemną niechęć, a jednocześnie płynącą gdzieś z ich wnętrz cichą nadzieję na pojednanie. Całość ogląda się dobrze i trudno narzekać. Z pewnością warto zapoznać się z tą produkcją, bo jest to jeden z ciekawszych filmów roku. 
 
