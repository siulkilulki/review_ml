<reviewer_mark>
8
<review>
"Powtórnie narodzony" to dzieło wielopłaszczyznowe, bardzo głębokie. Jego bohaterką jest Gemma, Włoszka, której życie możemy śledzić na tle przemian podczas konfliktu w Sarajewie. Jak możemy się domyślić, życie jej nie rozpieściło. Jej historia sprawnie wiąże się z tematem polityki i wojny – która tutaj nie jest bezpośrednim tematem filmu, a występuje jedynie obok, w tle, ale odbija ogromne piętno na całości – jak i z wątkami innych bohaterów, przewijającymi się w filmie, których losy okazują się niesamowicie istotne dla głównej bohaterki i mają na nie wielki wpływ. 
 
Penelope Cruz po raz kolejny udowadnia swój kunszt. Ta aktorka jest jak wino – im starsza, tym lepsza. Wykreowana przez nią Gemma jest niesamowicie prawdziwa, możemy wręcz poczuć się w jej skórze i zrozumieć jej uczucia i pragnienia, chociaż momentami tak kobiece i pokrętne. Śledzimy jej losy przez dość długi czas, więc dostrzec możemy rozwój, jaki przeszła bohaterka, od młodej dziewczyny z Sarajewa, do dojrzałej kobiety. To postać, która – gdyby była kimś w naszym codziennym życiu – byłaby osobą bardzo trudną do współżycia, choć taką, która daje się lubić. 
 
Inaczej sprawa się ma z Diego, bohaterem którego – również bardzo solidnie – zagrał Emile Hirsch. Może być to postać, która wzbudza największe emocje – a przynajmniej tak było w moim przypadku. Chociaż jak na dłoni widać po nim dobroduszność, targające nim emocje i rozdarte serce, ciężko ocenić jego postępowanie i jednoznacznie stwierdzić naszą prostą sympatię do tego człowieka. Cóż, ale to chyba dowód na to, jak rola jest dobrze wykreowana. 
 
Nie można nie docenić drugiego planu. Tutaj szczególnie wyróżnia się bardzo świeża i charyzmatyczna Saadet Aksoy, która jako Aska skutecznie targa naszymi emocjami i pochłania swoją osobą zainteresowanie, kiedy tylko pojawia się na ekranie. To bardzo kontrowersyjna postać, która na pewno zwróci uwagę oglądających. Również Gojco (w tej roli Adnan Hasković) jest ciekawie nakreśloną postacią, którą wręcz niemożliwe jednoznacznie ocenić. 
 
Film jest bardzo dobrze zrealizowany. Kiedy trzeba jest brutalny, w innych momentach emocjonalny i wzruszający. Sergio Castellitto, który pełnił tutaj rolę nie tylko reżysera, ale i scenarzysty z góry wiedział, czego chciał i efekt jego starań wyszedł jak najbardziej udany. Historia, chociaż trudna i pogmatwana, jest fascynująca, przez co można wybaczyć drobne nieścisłości w scenariuszu. Film szczyci się pięknymi zdjęciami Gianfilippo Corticelli, co dodaje wiarygodności i pewnego rodzaju uroku. 
 
Oczywiście, ten film nie jest dla wszystkich. Trzeba przygotować się, że nie będzie to seans do oglądania z grupą znajomych. Dzieło nie jest krótkie i rozwija się w swoim tempie, stopniowo odkrywając karty i mieszając widzowi w głowie. Jednak jest to na tyle ciekawe i wartościowe "mieszanie", że nikt nie powinien poczuć się zawiedziony seansem. 
