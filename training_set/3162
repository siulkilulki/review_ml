<reviewer_mark>
6
<review>
"Cujo" to film zrealizowany na podstawie dwa lata wcześniej wydanej książki Stephena Kinga. Pisarz sprzedał prawa do ekranizacji swojej powieści, na którą poświęcono zaledwie 5 milionów dolarów. Taki budżet nie pozwalał twórcom zbytnio rozwinąć skrzydeł, mimo to udało im się nakręcić solidnie zrealizowaną produkcję. 
 
Miejscem akcji filmu jest niewielkie amerykańskie miasteczko Castle Rock, w którym czas płynie powoli, zaś mieszkańcy wiodą spokojne życie. Wszystko się zmienia, gdy Cujo, pies rodziny Camberów, podczas jednej ze swoich przechadzek zostaje ukąszony przez nietoperza zarażonego wścieklizną. Od tej pory spokojny bernardyn, lubiany dotąd głównie przez dzieci, zmienia się nie do poznania w śmiercionośną maszynę, która swoją agresję przelewa na okolicznych mieszkańców. 
 
Film wyreżyserował Lewis Teague, którego ponoć osobiście zaangażował sam Stephen King. Jak wspomniałem, na produkcję przeznaczono jedynie 5 milionów dolarów, dlatego też twórcy nie mogli sobie pozwolić na zbyt oszałamiające efekty specjalne. W przeciągu całego filmu można uświadczyć zaledwie kilka mocniejszych akcentów, ale też mało one nam ukazują. Większość z tego między innymi względu zapewne poczuje spory niedosyt. Kamera po prostu często urywa "atrakcyjniejsze" momenty, pozwalając tym samym widzom puścić wodze fantazji. Mi osobiście tego typu zabiegi zazwyczaj nie przeszkadzają, lecz w tym przypadku przyznam, że stawało się to coraz bardziej denerwujące. Jeżeli w horrorach "zawodzi" ilość krwi wylewającej się z ekranu, to liczymy chociaż na dobry klimat. Na tym polu akurat twórcy mają się czym popisać, gdyż dobrze odwzorowano zaciszne Castle Rock podczas upalnego lata z grasującym po ulicach niebezpiecznym Cujo. Na plus należy zapisać charakteryzację tytułowego bohatera (a może raczej antybohatera) pod sam koniec filmu. Ślina na pysku Cujo robiona była z cukru oraz białek jaj, a pies ponoć ciągle ją zlizywał robiąc spore problemy przy realizacji filmu. Podczas sekwencji, w której to Cujo atakował samochód Donny, twórcy chowali w nim jego ulubioną zabawkę, aby uzyskać większy realizm sceny. Trzeba przyznać dobre rozwiązanie, gdy bernardyn nie chciał współpracować. Ogólnie rzecz biorąc pies wywiązał się z powierzonej mu roli dobrze, a aktorzy? W sumie poza nielicznymi momentami zagrali dość przekonująco i to na pewno jedna z ważniejszych zalet produkcji. 
 
 
Poważnym zarzutem z kolei może być nieśpiesznie rozwijająca się akcja. Teague przez zbyt długi czas przedstawia nam głównych bohaterów, ich słabości i rozterki. Prawda jest taka, że niewiele nas to po prostu obchodzi, bo każdy z niecierpliwością czeka na szybszy rozwój akcji. Nierzadko również miałem wrażenie, że wątek romansu Donny (żony Vica) odgrywa tutaj większą rolę niż metamorfoza Cujo, a przecież to on uchodzi za gwoźdź programu, nieprawdaż? Na szczęście jednak otrzymujemy rekompensatę pod koniec filmu. Trochę długo trzeba na to czekać niestety, ale lepiej późno niż wcale. Jedną z nielicznych scen, która najbardziej zapadła mi w pamięci, jest właśnie ta, gdy Cujo otacza samochód, w którym znajduje się Donna i jej synek, Tad. Wtedy wydaje się, że przemiana bernardyna osiągnęła apogeum, a on sam jest bestią, która rzeczywiście potrafi wzbudzić lęk. Bezbronna matka ze swoim małym synkiem znajdują się w śmiertelnej pułapce, w której jeden mały niewłaściwy ruch, może ich kosztować życie. Ze względu na wysoką dramaturgię tej sceny, uważam ją za najlepszą spośród wszystkich zebranych w filmie. Ponadto można pewne wydarzenia odczytywać na wiele sposobów, i tak np. niewierna żona przechodzi istne piekło, które zgotował jej z pozoru niewinny pies. Jest to swego rodzaju pokuta. Nadaje to co prawda nowe znaczenie i być może ten wywód jest nadinterpretacją, ale jest w tym pewien sens. Można się pokusić o jeszcze inne interpretacje, ale przecież w zasadzie nie ma to większego sensu dla odbioru całości.  
 
"Cujo" można głównie polecić fanom Stephena Kinga. Pozostali mogą poczuć spory niedosyt ze względu na znikomą ilości krwi i zbyt długo rozwijającą się akcję. W zasadzie tego filmu nie nazwałbym do końca horrorem, bo zawiera on w sobie nawet elementy z dramatu. Bardziej jest to thriller, dlatego też jeżeli szukasz mocniejszych doznań, odpuść sobie ten film. Pozostali, którzy koniecznie chcą obejrzeć ciekawie zrealizowany animal attack, pukają pod właściwy adres.   