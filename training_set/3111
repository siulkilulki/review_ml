<reviewer_mark>
6
<review>
Nie ma wątpliwości, że w "Terenie prywatnym" nie znajdziemy nic nowego. Fabuła jest bardzo przewidywalna i oczywista, lecz... co z tego? Nikt tym filmem nie miał zamiaru roztaczać przed nami arcyodkrywczych wizji. Obraz ten jest skierowany przede wszystkim do miłośników takiego kina, którym nigdy nie nudzą się tym podobne intrygi i mogą godzinami bez znużenia oglądać wszystkie te oklepane historie, gdzie niemal zawsze punkt kulminacyjny (i nie tylko) przeprowadzony jest w identyczny sposób. Tego typu produkcje są wręcz idealnym pomysłem na spokojny odpoczynek przed telewizorem, po ciężkim dniu. To, czym wyróżnia się "Teren prywatny" od innych podobnych thrillerów, to obsada. Tutaj niemal wszystkie twarze mają jakąś swoją markę w Hollywood, dzięki czemu z tym większą ciekawością i przyjemnością obserwujemy poczynania naszych bohaterów. 
 
W głównego bohatera wciela się znakomity John Travolta. Gra pozytywną postać ojca, który staje przed trudnym wyborem. Dotąd żył spokojnie, budując łodzie i co jakiś czas spotykając się ze swym 11-letnim synem Dannym, po rozwodzie rodziców mieszkającym z matką i jej nowym mężczyzną. Jednak przyszłe wydarzenia zmuszają Franka do podjęcia niełatwej decyzji. Oto bowiem Danny jest świadkiem, jak Rick bez mrugnięcia okiem zabija, a później pali zwłoki swego starego znajomego z... więzienia, w którym przebywali. Chłopak nie ma zamiaru udawać, że sprawa nie miała miejsca, co wkrótce groźnie zaczyna sugerować mu Rick. Jest jednak pewien problem. Otóż nikt nie jest w stanie uwierzyć dziecku, tym bardziej, że nigdy nie przepadał on za swym ojczymem, a na domiar złego brakuje jakichkolwiek dowodów. W tym momencie cała nadzieja chłopca we Franku... 
 
To dzięki doborowej obsadzie film ten nie tonie zanadto w morzu przeciętności. Gwiazdy udowadniają, że potrafią nawet w takim niewymagającym filmie stworzyć bardzo wiarygodne postacie, co w szczególności tyczy się Johna Travolty. Jego relacje z synem ukazane są tak dobrze, że zaczyna się mieć wrażenie, iż w rzeczywistości mamy do czynienia z ojcem i jego synem. Wielka w tym zasługa Travolty, gdyż znakomicie oddaje uczucia postaci, jaką przyszło mu zagrać. Nie jest to jednak wcale widowisko jednego aktora, bo partnerujący mu młody Matt O'Leary ani przez chwilę nie irytuje, jak to często bywa w takich przypadkach. Z upływem czasu coraz bardziej irytująca staje się za to Teri Polo, w roli jego matki, do końca zaciekle broniąc swego nowego męża i nie próbując nawet wysłuchać Dannego. Apropo jej nowego męża - w tej kreacji ujrzeliśmy Vinca Vaughna, który widać zasmakował we wcielaniu się w filmowych psychopatów, kilka lat wcześniej grając także pewną postać filmu o jakże wiele mówiącym tytule "Psychol". Tu co prawda spisuje się podobnie jak tam, lecz gdzieś znika już to wrażenie, jakoby kopiował wyczyny Anthony'ego Perkinsa, dzięki czemu można śmiało obalić mit o tym, że aktor ten najlepiej sprawdza się w komediach i tylko w nich powinien grać. Tajemniczy mężczyzna, który wkrótce traci życie z rąk wyżej wspomnianego to nie kto inny jak słynny Mr. Pink ze "Wściekłych psów", czyli Steve Buscemi. Tym razem nie miał zbyt wiele do pokazania z racji niewielkiej roli, lecz jak zwykle spisał się dobrze. 
 
"Teren prywatny" warto zobaczyć i polecam go nie tylko miłośnikom talentu Johna Travolty. Określiłbym go mianem "krótki, prosty i przyjemny". Rzadki to widok, by przy tak banalnym scenariuszu widniała taka obsada, co jeszcze bardziej powinno wpłynąć na wasze zainteresowanie tym obrazem. 
