<reviewer_mark>
7
<review>
Detroit, przyszłość. Miasto toczy niespotykana na wcześniejszą skalę przestępczość. Opanować sytuację próbuje Omni Consumer Products (OCP), gigantyczna korporacja, która zarządza upadającą metropolią. Jeden z jej pracowników tworzy program "RoboCop", który ma raz na zawsze rozwiązać problem degeneracji trawiącej miasto. Wykorzystują oni do tego celu zmasakrowane ciało policjanta, którego procesy życiowe ma wspomagać cybernetyka. Dzięki temu eksperymentowi staje się on pokrytym kevlarem Supergliną, zaczynającym siać postrach w mieście… 
 
Paul Verhoeven stworzył okraszone brutalnością kino par excellence. W przeciwieństwie do wielu dzisiejszych produkcji przemoc emanująca na ekranie nie jest środkiem stosowanym samym w sobie, przeciwnie, umiejętnie dawkowana brutalność zaczyna w widzu akumulować gniew i krystalizuje oczekiwania co do rozwoju fabuły w kierunku, który wyznacza nam sam reżyser. Któż bowiem w czasach dzieciństwa, oglądając film na starej i wyświechtanej taśmie VHS, nie czuł wściekłości widząc rzeź dokonaną na policjancie Murphym?! Nigdy nie zapomnę tych uczuć, które towarzyszyły mi kiedy po raz pierwszy oglądałem "RoboCopa" ponad dekadę temu. 
 
Z perspektywy czasu największe wrażenie wywołuje wizja przyszłości, jaką zaserwował nam holenderski reżyser. To, co w "RoboCopie" najistotniejsze, pozostaje bowiem na drugim planie, w cieniu toczącej się na ekranie krwawej jatki. Verhoeven maluje nam świat opanowany przez olbrzymie korporacje, sterujące życiem pospolitych obywateli. Czyż nie to zaczynamy przeżywać u progu nowego millennium? W "Superglinie" zastosowano też chwyty narracyjne, takie jak wstawki reklamowe, będące w ówczesnych czasach swoistym novum. Te zabiegi pozwoliły jeszcze lepiej przedstawić nam świat przyszłości jako poletko na którym uprawiane są interesy możnych. Ciężko wyjść z podziwu, patrząc na wizjonerstwo jakim wykazał się Verhoeven.  Ćwierć wieku później, Brad Pitt w "Kiling Them Softly" powie: "America is not a country, its just a buisness"… 
 
"RoboCop" to jeden z tych niewielu filmów, w którym aktorstwo ma drugorzędnie znaczenie. Jednakowoż cała obsada spisała się bez zarzutu. Peter Weller wraz z Nancy Allen stworzył jeden z najbardziej rozpoznawalnych duetów w historii kina. Aktorzy wcielający się w bandę rzezimieszków, na czele z Kurtwoodem Smithem, również poprawnie wywiązali się z powierzonych im zadań. Hipnotyzują emanującą od nich dewiacją, co sprawia, że chcemy ich widzieć na ekranie jak najczęściej. Uwielbiam tę brzydotę w kinie, którą tak perfekcyjnie pokazał światu Paul Verhoeven. 
"RoboCop" to popkulturalny fenomen z ery, kiedy to przejrzystość fabuły i wizja twórcza pozwalały doświadczyć artystycznego orgazmu. Koniecznie. 
 
