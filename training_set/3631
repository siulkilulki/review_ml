<reviewer_mark>
7
<review>
Studio Disneya specjalizuje się od kilku lat w reinterpretacjach swoich klasycznych filmów. Po dorosłej Alicji podążającej za królikiem i zupełnie nowej Śnieżce przyszedł czas na Śpiącą Królewnę, jakiej jeszcze nie było. Jednak oprócz bardziej mrocznej scenerii i rozszerzenia kilku wątków znanej baśni twórcy zmienili także osobę, na którą położony jest akcent narracji: została nią złowieszcza Diabolina. 
 
Fabuła filmu zaczyna się w prehistorii wydarzeń opowiedzianych przez braci Grimm. Mała, urocza wróżka z charakterem, mieszka w cudownym królestwie razem z zaklętymi drzewami, elfami, i innymi stworzeniami rodem ze średniowiecznych bestiariuszy. Nic nie burzy jej spokoju, aż do dnia, w którym poznaje ludzkie dziecko: ubogiego chłopca z sąsiedniego królestwa, który przybywa, aby okraść nieznaną krainę. Od tego spotkania dzieci stają się nierozłączne, razem się bawią, dorastają, aż w dniu szesnastych urodzin Diaboliny (o jedną zagadkę do rozwiązania mniej) Stefan ofiarowuje jej niezwykły dar: pocałunek prawdziwej miłości. Odtąd staje się jasne, że dalsze wybory Czarownicy będą wynikiem jej zranionych uczuć; pozostaje pytanie, jak wpłynie to na losy małej Różyczki, niewinnej i nieświadomej córki zepsutego, chciwego Stefana? 
 
Wizualna strona filmu nie rozczarowuje: zaczarowany las kipi magią, zamek symbolizujący ludzką pychę i żądzę władzy stoi w kontraście do harmonijnego królestwa Maleficent, zła czarownica filmowana jest w ciągłym cieniu, a niewinna i (powiedzmy to szczerze) głupiutka Aurora w feerii barw i pełni światła, jak przystało na poetykę baśni. Jednak światło i cień spotykają się w filmie w bardzo nietypowy dla disnejowskich obrazów sposób, bowiem pomostem dla nich jest czarny charakter. Zło ukryte jest w sercu człowieka, co po makbetowsku wydobywa ze Stefana ambicja, zaś dobro, to nic innego jak niewiedza, dziecięca naiwność, która nie ma szans na przetrwanie w okrutnym świecie. Czarownica jest więc nieszczęśliwą królewną, która nie została ocalona, jej świat ma poza bielą i czernią wiele odcieni szarości. Kolejną wartą uwagi rzeczą jest wizja miłości: wywyższenie tej ofiarnej, długo budowanej więzi ponad niedługie zauroczenia (Frozen?), znów prawdziwą okrzyknięto tę bezwarunkową i nieromantyczną.  
 
Oczywiście istnieją takie elementy, do których można mieć zastrzeżenia. Na przykład, dlaczego wśród tłumu dworzan państwa, przypominającego Szkocję dziewiątego wieku po Chrystusie, musi koniecznie panować multi-kulti? Nie chodzi, oczywiście, o żaden rasizm, ale czy tylko mnie mierzi taki gwałt na wyobrażeniach Perraulta i braci Grimm na ten temat? Po drugie: kto nadał uroczemu, piegowatemu dziecku elfów imię Diabolina? Czy nie można było wybrnąć z tego odrobinę sprytniej? Oprócz tego ze zniecierpliwieniem przyjęłam ujawnienie się narratora na koniec, bo ileż można wałkować ten sam pomysł. Jako wielbicielka klasycznej animacji nie polubiłam też dobrych wróżek, bo jak tu pogodzić się z takim zniesławieniem najsympatyczniejszych bohaterek stworzonych w studiu Walta Disneya. 
 
Malkontenctwo zostało zaspokojone, więc mogę z czystym sumieniem polecić film wszystkim fanom baśniowej, średniowiecznej Europy, wielbicielom talentu wspaniałej Angeliny Jolie, a także tym, którzy lubią dostrzegać drugie i trzecie dno.