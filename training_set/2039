<reviewer_mark>
5
<review>
Film Olatunde'a Osunsanmiego otwiera  zręcznie zmontowana sekwencja, w której Milla Jovovich wygłasza oświadczenie, że wszystko, co  zobaczymy zaraz w filmie, jest całkowitą prawdą. By jeszcze bardziej to  potwierdzić, reżyser zdecydował się umieścić materiały, które miały być  zapiskiem prawdziwych wydarzeń. Czy są one prawdziwe? Na to pytanie  musicie odpowiedzieć sobie sami. Dla lepszych wrażeń proponuję nie  szukać informacji dotyczących zdarzeń ukazanych w filmie. Po prostu  zasiądźcie wygodnie w fotelu przed ekranem i przed filmem przypomnijcie  sobie definicję horroru. Ma dostarczyć nam dreszczyku i po prostu  wystraszyć nas. Czy twórcą udało spełnić to zadanie? 
 
Akcja filmu toczy się w mieście Nome na Alasce. Zanotowano tam,  poczynając już od lat 60., serię niewyjaśnionych porwań. Po śmierci męża  psycholog Abigail Tyler (Milla Jovovich) pragnie kontynuować jego pracę, której celem było wyjaśnienie tej tajemnicy. Zaczyna nagrywać sesje ze swoimi  pacjentami, którzy wykazują nietypowe objawy. Wkrótce pani doktor  odkrywa, że w sprawę porwań zamieszana jest obca cywilizacja... 
 
Tak można streścić film. Reżyser trzymając się ustalonych  gatunkowych reguł, odsłania przed nami kolejne tajemnice. O ile  materiały "dokumentalne" trzymają fason, o tyle część fabularna momentami  prosi o pomstę do nieba. Wina to zapewne scenariusza, który do wysoko  lotnych na pewno nie należy. Jeżeli chodzi o napięcie - owszem były  sceny, w których element ten pojawił się. Może i nie tworzyły go tak  zapierające dech w piersiach sekwencje jak na przykład w sławnym  "Lśnieniu" Kubricka, nie przez wytworzenie  jakieś klaustrofobicznej atmosfery jak w "Coś" Carpentera - tutaj chwile grozy towarzyszyły przede  wszystkim scenom z zapisów sesji. Jednak patrząc obiektywnie, w filmie  nie znajdziemy nic nowego czego nie obejrzelibyśmy w "Z archiwum X". 
 
Aktorzy spisali się w miarę dobrze. Nie stworzyli może jakichś  zapadających w pamięć kreacji, ale w ich grze na szczęście nie znalazła  się sztuczność i bezpłciowość. Odtwórczyni głównej roli, Milla Jovovich, udowadnia, że w takich masowych  produkcjach jako aktorka czuje się najlepiej. Jeżeli chodzi o stronę  techniczną jakiś poważniejszych zarzutów także nie mogę wysunąć.  Ciekawie szczególnie zostały zmontowane "autentyczne" materiały, przy  tym towarzyszył im niezły dźwięk. 
 
Jednak pomimo tych wszystkich minusów, które wyżej wymieniłem tak  naprawdę film dostarcza rozrywki i pewnego napięcia. Będąc w kinie,  zaobserwowałem wśród widowni reakcje na niektóre sceny. Może ta sytuacja  zachęci fanów gatunku do zapoznania się z tym obrazem. Entuzjastom "Blair Witch Project" czy "[Rec]"  ta rzecz prawdopodobnie przypadnie do gustu. 
