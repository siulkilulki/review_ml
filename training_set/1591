<reviewer_mark>
5
<review>
Grégory Levasseur, stały współpracownik Alexandre'a Aji, autor scenariuszy do "Bladego strachu" i remake'u "Maniaka", postanowił pójść w ślady swojego sławniejszego kompana. Owocem tej nietrafnej decyzji jest "Piramida" – pierwszy i, miejmy nadzieję, ostatni reżyserski projekt w karierze francuskiego filmowca. 
 
Słów parę o fabule. Amerykańscy i angielscy archeolodzy odkrywają tajemniczą, trójścienną piramidę, ukrytą pod pustynnym szczerkiem. Pomimo nakazu odwrotu, bohaterowie zapuszczają się we wnętrze kamiennego ostrosłupa. Dalsze wydarzenia toczą się szybko i nieszczęśliwie: dowodzona przez Holdena (Denis O'Hare) grupa gubi się w labiryntach budowli, a udostępniony naukowcom przez agencję rządową sprzęt, niezbędny do wezwania pomocy, ulega zniszczeniu. Sytuacja z minuty na minutę staje się coraz bardziej dramatyczna. Buszujące po zaułkach ciemnej piramidy krwiożercze kocury w niczym tu nie pomagają... 
 
     Denis O'Hare,  Ashley Hinshaw,  James Buckley,  Christa Nicola    
Atakujące mało zaradnych archeologów myszołapy to tak naprawdę starożytne kotoszczury, które mają zaskakująco wiele wspólnego ze współczesnymi, udomowionymi kiciusiami: bliskość ludzi jest im kompletnie obojętna do momentu, w którym czegoś potrzebują. Choć piramidą władają dziesiątki kocurów, atakują one nie wówczas, gdy powinny, a w momencie, kiedy scenarzystom kończy się pomysł na ciągnięcie akcji. Na lenistwo zbierało się autorom skryptu często. Dramaturgii znajdziemy w "Piramidzie" tyle, ile Sfinks napłakał, bo na znaczny procent filmu złożyły się absolutnie zbędne plątaniny relacji i uczuć między bohaterami, a także przemądrzałe historyczne anegdoty jednej z bohaterek. W tym fabularnym labiryncie niemal każdy skręt naprowadza widza na ślepy zaułek. 
 
Levasseur zgwałcił mitologię egipską oraz spuścił swoją karierę w toalecie. Nawet fakt, iż "Piramida" nie jest tworem skończenie beznadziejnym, zdaje się działać na niekorzyść filmu. Co z tego, że obraz gwarantuje pewien zastrzyk rozrywki i ma zadatki na udane, odpowiednio krwawe kino przygodowe? Co z tego, że O'Hare, nawet nie operując dużym polem do działania, daje popis solidnego aktorstwa? W natłoku wad i uchybień walory te wydają się nie mieć większego znaczenia. Grégory'ego Levasseura filmowe błądzenie po omacku poleciłbym jedynie tym, którzy koniecznie chcą zobaczyć horror produkcji Alexandre'a Aji, choć i oni nie powinni liczyć na szczególnie udany seans. W skali punktów od jednego do dziesięciu "The Pyramid" wahliwie plasuje się pomiędzy czwórką a piątką. 
