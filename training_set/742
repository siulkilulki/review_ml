<reviewer_mark>
3
<review>
"Kevin sam w domu" jest dla mnie czymś więcej niż tylko filmem. Widziałem go już niezliczoną ilość razy, a mimo to co rok w okresie świątecznym z taką samą chęcią włączam telewizor i obserwuję zmagania pomysłowego chłopca z niegrzeszącymi inteligencją złodziejaszkami. Gdy w dwójce akcja przeniosła się do Nowego Jorku, film ten nic nie stracił ze swych atutów i po dziś dzień nie jestem w stanie określić, która część podobała mi się bardziej. 
 
Jedną z tych rzeczy, której brak powinien skutecznie zniechęcić kogokolwiek do nakręcenia kolejnych części, jest aktorstwo. Kevin to nikt inny jak Macaulay Culkin, Marva nie może być bez Daniela Sterna i tego każdy powinien się trzymać. Niestety głupota ludzka nie zna granic i w 12 lat po nakręceniu filmu, bez którego wielu ludzi, łącznie ze mną, nie wyobraża sobie Świąt Bożego Narodzenia (nie liczę "Alexa", bo to już kompletnie inna bajka), ktoś postanowił dokonać niemożliwego. Jak nietrudno się domyślić, nie udało mu się to, lecz jeśli nie patrzeć przez pryzmat genialnych dwóch pierwszych "Kevinów", to myślę, że ocena co poniektórych osób skoczyłaby chociaż troszkę wyżej. 
 
Pierwszy więc grzech reżyserów Roda Daniela i [person=74267]Davida Maddena [/person] to zbytnia pewność siebie. Wystarczyłoby zmienić tytuł, imiona głównych bohaterów i zastrzec, że produkcja ta nie ma nic wspólnego z wcześniej wspomnianymi, i już głosy niezadowolenia troszkę by się zmniejszyły, bo nikt nie miałby za złe, że postanowiono ciągnąć coś, co nie ma już racji bytu. Z pewnością również Mike Weinberg, który gra głównego bohatera, nie usłyszałby tylu zarzutów, bo nikt nawet nie próbowałby porównywać go z jedynym prawdziwym Kevinem, w którego kreację wcielił się Macaulay Culkin, dziś 28-letni mężczyzna nierobiący już takiej kariery jak kilkanaście lat temu (świetnie grał także psychopatycznego dzieciaka o imieniu Henry w "Synalku"). Niepojętym jest dla mnie także zastępowanie tak słabym aktorem Daniela Sterna, który w "Kevin sam w domu" i "Kevin sam w Nowym Jorku" był obiektem najgłośniejszych wybuchów śmiechu. French Stewart  wygląda żałośnie, gdy nieporadnie próbuje naśladować jego mimikę i zachowanie, a w duecie z Missi Pyle, wcielającą się w nową partnerkę Marva, wzbudzają jedynie grymas zażenowania. Dobrze chociaż, że nie zdecydowano się na ukazanie nam Harrego z nową twarzą, bo to by była obraza dla Joe Pesciego. 
 
Poprzednim częściom nie dorównuje także scenariusz. Nie wiem, czym kierowali się autorzy, ale mogliby chociaż wysilić się trochę nad wymyśleniem pułapek, których pomysłowość w poprzednich częściach była wielkim atutem. Tu niestety albo się one powtarzają, albo są naiwne i wręcz głupie. Zresztą zbyt wiele ich nie widzimy, bo też sam Kevin utracił gdzieś swoją chęć do wysiłku i zamiast przygotowywać się na przyjazd złodziejaszków, woli poznawać uroki życia w nowym miejscu zamieszkania. Właściwie nie ma co mu się dziwić - po tym jak postanowił spędzić święta Bożego Narodzenia w rezydencji nowej kobiety swego ojca ( jego rodzice się rozwiedli), mógłby stać się najszczęśliwszym dzieckiem świata. Jak to zwykle bywa, wydarzenia komplikują się, gdy chrapkę na życie w takim luksusie nabiera jego stary znajomy. 
 
Podsumowując, film o tytule "Kevin sam w domu 4" nie jest tak naprawdę ani trzecią, ani czwartą częścią komedii. Nie posiada nawet nutki tego bożonarodzeniowego klimatu, tej magii, tej muzyki. Słowem: wszystko pachnie w nim tanią podróbką. I tak też w istocie można to określić. Twórcy sami przybili sobie gwóźdź do trumny, bo gdyby zdecydowali się na odrębny film, to co prawda wątpię, by został on dobrze przyjęty, lecz z pewnością nie byłoby takich głosów frustracji ze strony miłośników dwóch oryginalnych części, w efekcie czego być może nie sięgnąłby dna. Mam nadzieję, że nikt nigdy nie popełni już tego błędu, bo ludziom w zupełności wystarczą dwa "Keviny" z początku lat dziewięćdziesiątych. 
