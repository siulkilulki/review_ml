<reviewer_mark>
5
<review>
Pewna klasa wyjeżdża na weekend do zimowego domku na wyspie, gdzie zaprosił ich profesor psychologii w nagrodę za pomoc w badaniach. Nie spodziewają się jednak, że oczekuje tam na nich tajemnicza postać w kapturze, niemająca - jak można się domyślić - dobrych zamiarów. 
 
Chyba nikt nie ma wątpliwości, już po samym zerknięciu na opis, że nie mamy do czynienia z produkcją zbyt oryginalną. Ustronne miejsce, grupka napalonych nastolatków i starający się wzbudzać grozę morderca, który niczym diabelski duszek zakrada się od tyłu (od przodu też, bo zanim rzuci się na ofiarę to jak kameleon przybiera barwy środowiska, przez co staje się niewidoczny)  i z łatwością tnie (sieka, miażdży, dusi, kopie) ile wlezie przerażonych młodzieńców i piskliwe panienki, by na końcu zmienić się w łamagę i potykać o własne nogi, usiłując za wszelką cenę zabić głównego bohatera, (tu bohaterkę) który przecież nie może umrzeć. Być może wynika to z faktu, iż wyczerpały mu się już pomysły na uśmiercenie swej ostatniej ofiary, bo przecież niedopuszczalnym jest, by zrobił to podobnie do poprzednich morderstw, w których na pierwszy szereg wysuwa się oczywiście pozbawienie biednej, blondowłosej piękności oka. I nie ważne, że ta jedyna scena w filmie, w której zdecydowano się zaprosić do pomocy komputer, wyglądała więcej niż komicznie, a ów aktorka po fakcie zaczęła wydawać jęki, które bardziej pasowałyby do filmów xxx (gdzie zrobiłaby zapewne większą karierę). Liczy się pomysł! 
 
A tych reżyserzy Matt Cantu i Lance Kawas mieli jeszcze w głowach zapewne o wiele więcej, lecz i tak widzowie żądni masakry na ekranie nie powinni być specjalnie zawiedzeni, wszak nie w każdym filmie ujrzą na przykład samotnie leżący w śniegu kawałek ciała z sutkiem, nad którego pochodzeniem poważnie zastanawia się grupka bohaterów, a który o dziwo jest zrobiony akurat całkiem wiarygodnie. Ba, to jeszcze nic. Jeśli waszym celem jest oglądanie największych absurdów na ekranie (jestem pewien, że tak!) to w szczególności polecam przemiłe gawędzenie głównej bohaterki Nicole (Melissa Schuman) i jej (byłego?) chłopaka Marca (Scott Vickaryous)  po tym, gdy zastali jednego ze swych przyjaciół zanurzonego w wodzie, który zapewne postanowił zrobić sobie małą drzemkę w wannie. I tylko oczy jakieś dziwnie otwarte miał. Nie wiem, czy to wina reżyserów, czy aktorów (raczej bardziej prawdopodobne), lecz ja nie spotkałem się jeszcze z tym, by jakiś uczony próbował udowodnić, że w takich chwilach strach, przerażenie i rozpacz przechodzą w  rozluźnienie, przejawiające się w postaci rzucania lekkimi żarcikami (ironizmami?) na podbudowanie atmosfery. 
 
"Martwy krzyk" to schematyczny do bólu (oprócz zaskakującej, acz całkiem niezłej końcówki, tłumaczącej niektóre absurdy) slasher, który czerpie garściami ze znanej sagi o Jasonie Woorheesie, lub innych bardziej znanych produkcji. Przyznać jednak należy, że mimo iż aktorsko stoi poniżej czegokolwiek, dialogi i fabuła momentami wyglądają wręcz idiotycznie, a muzyka pasowałaby bardziej do... hmm sam nie wiem czego, to akcja dzieje się na tyle szybko (niemal co chwila widzimy kolejne zabójstwo), że obraz nie nudzi, a dzięki temu także napięcie, (jeśli można tak to nazwać) tak niezbędne w horrorach, wciąż nam towarzyszy. Do tego należy dodać poprawne efekty gore i wychodzi chyba nawet całkiem przyzwoita ocena jak na tego typu film. Nie pomyślcie tylko przypadkiem, że zachęcam was do jego obejrzenia!