<reviewer_mark>
5
<review>
Reżyser Bartosz Brzeskot otrzymał od prywatnego inwestora ponad 2 miliony złotych z przykazaniem zrobienia czystej komercji. "Nie ma takiego numeru" pokazuje, że jego twórcy widzieli w kinie różne numery. Fabularny poker zaczerpnięty został z amerykańskiej klasyki – grupa śmiałków bierze udział w skoku na szmal szemranego biznesmena. Brzeskot, choć gra znaczonymi kartami, nie jest hochsztaplerem. Widz otrzymuje to, czego oczekiwał przed seansem. 
 
Melchior (świeży Marcel Wiercichowski) organizuje szajkę, która pomoże mu obrabować niejakiego Koniakowskiego (w tej roli sam reżyser), właściciela luksusowego hotelu. Do zespołu trafiają: nierozgarnięty osiłek, maltretowana złodziejka, niespełniony bokser oraz znawca dobrych manier, a zarazem mistrz ruletki. Wszędzie piętrzą się przeszkody, ale nagroda jest wystarczająco słodka (kilkadziesiąt milionów złotych). 
 
Realizatorzy bawią się formułą gatunku, ale brak im wystarczających środków finansowych na skręcenie szalonych sekwencji akcji w stylu "Ocean's Eleven". Widowiskowe dziury tapetują więc zgrabnym poczuciem humoru (reżyser ma bliskie związki ze środowiskiem kabaretowym). Gorzej idzie z partiami przedstawiającymi złodziejskie przygotowania – Brzeskot nie potrafi z nich wykrzesać energii narracyjnej, a film plącze się nieskładnie w obawie o niepowodzenie skoku. Gdy jednak ekipa rusza do boju, "Nie ma takiego numeru" przechodzi do ataku i zamienia się w podskakującą ochoczo rozrywkę. Przyjemność powiększa się dzięki chwilowej obecności na ekranie dwóch legend polskiego kina szulerskiego – Jana Nowickiego (jak on pięknie odpala papierosa!) i Jana Machulskiego. 
 
Oprócz zapowiedzi wydawniczych dystrybutora innych materiałów dodatkowych na płycie nie zaobserwowałem. Dźwięk w formacie Dolby Digital 2.0, obraz – 16:9. Do tego polskie napisy dla niesłyszących.