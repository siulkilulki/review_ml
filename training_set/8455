<reviewer_mark>
10
<review>
Każdy z nas oglądał pewnie wiele ciekawych, ambitnych, pouczających filmów z niebanalną fabułą, świetną grą aktorską, znakomitą reżyserią, zdjęciami, muzyką itp itd. Przychodzi jednak taki czas, kiedy chcemy wreszcie oderwać się od tych ambitnych produkcji i zrelaksować, oglądając film niezobowiązujący. Na myśl przychodzi najpierw jakaś odmóżdżająca komedia, czy też film sensacyjny ze Stevenem Seagalem w roli głównej. Ale co począć mają ci, którzy chcieliby mocnych wrażeń? Dla nich filmem idealnym jest właśnie "Toksyczny mściciel". 
 
Fabuła filmu jest prosta, naiwna, miejscami bezsensowna, czyli taka, jaka powinna być. Główny bohater Melvin jest nieśmiałym i zakompleksionym sprzątaczem w fitness clubie. Wszyscy bywalcy naśmiewają się z jego wyglądu i zachowania. Pewnego razu, uciekając przed nimi, Melvin przez przypadek wpada do beczki z toksyczną substancją. W ten sposób staje się Toksycznym Mścicielem - mutantem o niezwykłej sile, który zrobi wszystko, aby zniszczyć całe zło w mieście... Nie zabrakło również wątku miłosnego i całej masy scen przesiąkniętych bezsensowną przemocą i zabijaniem. 
 
"Toksyczny mściciel" jest najbardziej znanym filmem wyprodukowanym przez "najgorszą wytwórnię filmową świata" - Tromę. Produkuje ona filmy niskobudżetowe, które nigdy nie są wyświetlane w żadnym szanującym się kinie. Tak było również w przypadku "Toksycznego mściciela". Aktorzy, którzy zagrali w filmie, to w większości amatorzy. Oczywiście widać to w każdej scenie. Ich żałosna gra dodaje jednak filmowi tylko uroku i tworzy specyficzną atmosferę filmu klasy C. Równie beznadziejne (w pozytywnym tego słowa znaczeniu) są oczywiście reżyseria, zdjęcia czy utrzymana w klimacie disco lat 70-tych muzyka. 
 
Na osobny rozdział zasługują jednak efekty specjalne. Przy niskim budżecie filmu ich twórcy musieli wykazać się wielką pomysłowością i sprytem. Udało im się to znakomicie. Zmiażdżona głowa czy ucięte kończyny wyglądają o wiele lepiej niż w wielu współczesnych produkcjach z komputerowymi efektami. 
 
Z powodu brutalności niektórych scen i przemocy film przeznaczony jest jedynie dla widzów dorosłych. Jednak gdyby pozbawić go tych scen, byłaby to świetna historia dla dzieci, o superbohaterze, który toczy samotną walkę ze złem. Myślę, że Mściciel nie ustępowałby w niczym Supermenowi czy innym Batmanom. 
 
Według mnie film jest obowiązkową pozycją dla wszystkich wielbicieli horrorów z dużą dawką przemocy, niepozbawionych specyficznego poczucia humoru. A dla innych? Oczywiście można zobaczyć jako ciekawostkę. No cóż, żeby zrozumieć tego typu kino, trzeba mieć bardzo dużą cierpliwość i psychiczną wytrzymałość ...