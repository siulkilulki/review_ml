<reviewer_mark>
7
<review>
To trzeci film Jun-ik Lee (Lee Joon-ik), który obejrzałam i uważam, że reżyser ma bardzo specyficzny styl. Jego obrazy są całkowicie zanurzone w historii, kulturze i tradycji Korei. Nie są to jednak fantastyczne baśnie, w których bohaterowie plączą się pomiędzy stadami statystów i gubią w monumentalnych dekoracjach. Nie ma tu podniebnych pojedynków, skakania po dachach ani magii. Mimo to, "Goo-reu-meul Beo-eo-nan Dal-cheo-reom" zawiera wszystkie atrybuty widowiska: wielką politykę, wielkie marzenia, wielką miłość, wielką zdradę no i to, bez czego azjatyckie kino nie byłoby sobą: wielką żądze zemsty.  
 
Akcja przenosi nas do Korei czasów dynastii Chosun, tuż przed inwazją Japończyków, pod koniec XVI wieku. Bohaterami są: bękart, ślepiec, gisaeng (czyli koreańska gejsza) i przywódca rebelii. Kluczową postacią jest ślepiec, lekarz i mistrz sztuk walki. Jeong-hak Hwang jest katalizatorem, przewodnikiem, narratorem i... błaznem. Podobny, przerysowany motyw, twórca zastosował filmie "Wang-ui namja", gdzie pod maską klauna, krył się mądry i doświadczony człowiek, a pod płaszczem żartu i kpiny rosła prawdziwa tragedia. Również bohaterowie "Pyeong-yang-seong", turlając się po polu bitewnym, pośród gagów, groteski i farsy, cały czas są świadomi wszechobecności śmierci i okrucieństwa wojny. Wydaje mi się, że to właśnie jest specyfika reżysera: opowiadanie pół żartem pół serio o ludzkich losach, namiętnościach, żądzach, lękach i marzeniach. Zachowując przy tym równowagę między formą i treścią, co w przypadku filmów kostiumowych rzadko się udaje. 
 
Moim zdaniem "Goo-reu-meul Beo-eo-nan Dal-cheo-reom" to film drogi. Bohaterowie wędrują, w ślad za mirażami, popędzani przez swoje namiętności, tęskniąc za marzeniami. Mimo że kierują nimi inne motywacje, złudzenia i różne emocje, wszyscy spotkali się na tej samej drodze. Jakie to... ludzkie. Ot, samo życie.  Kobieta ścigająca wyśnioną miłość. Wojownik podążający za snem o potędze. Mędrzec szukający prawdy i sprawiedliwości. I młodzieniec pożądający zemsty. Postaci, zaczerpnięte z komiksu autorstwa Park Heung-yonga (nagrodzonego w swoim kraju, przetłumaczonego na angielski przez Stevena D. Capenera), są w nieustannej pogoni. Sam autor komiksu, dążył do jak najwierniejszego oddania pędu i ruchu. Film oddaje tą ideę. Przyczyniły się do tego zdjęcia Chung-hoon Chung (operator filmów "Oldboy", "Pani Zemsta", "Pragnienie" czy "Saam gaang yi"). Oglądając film, można zadać sobie pytanie o prawdziwy sens i cel tej wędrówki. Być może, wszyscy jesteśmy księżycami, ściganymi przez ciemne obłoki... 
 
 
 
