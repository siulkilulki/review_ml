<reviewer_mark>
6
<review>
Pierwsza scena dokumentu "Nasze jutro" zawiera apokaliptyczne doniesienia naukowców. Otóż według nich jesteśmy już w trakcie szóstego masowego wymierania gatunków. W skali życia człowieka jest to proces długotrwały, ale w skali istnienia Ziemi to zaledwie mgnienie oka. Stoimy więc na krawędzi zagłady. Tym bardziej że jedyne masowe wymieranie gatunków, o którym powszechnie wiadomo, dotknęło dinozaury. A było ono jednym z łagodniejszych, bo zniknęło wtedy "zaledwie" 70% gatunków. Tymczasem pod koniec permu (245-250 mln lat temu) koniec istnienia dotknął 90% wszystkich roślin i zwierząt! 
 
         

Jest więc czego się bać. Ale "Nasze jutro", pomimo tak ponurego wstępu, wcale nie zamierza straszyć ludzi. Gwiazda francuskiego kina Mélanie Laurent i jej koledzy postanowili natchnąć ludzi nadzieją i optymizmem. Przekonują widzów, że wciąż nie jest za późno, by zmienić przyszłość. Zachęcają, byśmy zerwali z dotychczasowym sposobem myślenia i zachowania, żebyśmy odkryli alternatywne sposoby funkcjonowania. Przy czym "alternatywne" wcale nie oznacza "gorsze" lub "droższe", jak wmawiają nam  ci, którzy zarabiają na obecnym modelu życia. 
 
I właśnie to stanowi o olbrzymiej sile "Naszego jutra". Zamiast bombardować widzów kasandrycznymi proroctwami, Laurent i spółka wynajdują ludzi i społeczności, które zakasały rękawy i czynią dobro. Bo francuski dokument nie jest teoretycznym referatem. Jego twórcy nie rozmawiają z "mądrymi głowami", które nie robią nic poza dywagowaniem na temat tego, co należałoby uczynić. Laurent odwiedza ludzi, którzy mają pomysły i wdrażają je w życie. A co najważniejsze: te koncepcje przynoszą rezultaty. "Nasze jutro" obala więc podstawowe mity, które są nam podawane jako aksjomaty. Drobne gospodarstwa są droższe od wielkich farm – fałsz. Wspólna waluta jest najlepszym pomysłem w dobie globalizacji – fałsz. Przerzucenie się na odnawialne źródła energii jest kosztowne i ekonomicznie nieuzasadnione – fałsz. Demokracja pośrednia w obecnej formie zachodnioeuropejskiej jest najlepszym system sprawowania rządów – fałsz. Edukacja szkolna wymaga jednolitego sytemu i uniformizacji podziału nauczyciel/uczeń – fałsz. 
 
                             

Przesłanie "Naszego jutra" jest więc jego wielką zaletą. I warto, żeby nie zginęło. Jednak nie zmienia to faktu, że od strony czysto filmowej dokument Laurent i Cyrila Diona jest produkcją bardzo przeciętną. Co prawda twórcy starają się uatrakcyjnić przekaz, ale problem polega na tym, że owe atrakcje są trochę jak strzał w stopę. Zmieniają bowiem "Nasze jutro" w program edukacyjny lub propagandowy. A przez niektórych odbiorców może to zostać odebrane jako próba manipulowania przekonaniami lub wywierania wpływu. Wiele z formalnych rozwiązań zastosowanych przez autorów dokumentu przypomina też treści ze szkolnych podręczników. I to może odstraszać. Zwłaszcza tych widzów, którzy w kinie szukają przede wszystkim dobrej zabawy. To poważny problem filmu. Bo przecież ważne jest, żeby "Nasze jutro" zobaczyło jak najwięcej osób; dzięki temu zwiększy się nadzieja, że lokalne społeczności zaczną brać przyszłość we własne ręce i zapomną o ładnie wyglądającej, lecz otępiającej papce, jaką karmią nas codziennie massmedia. 