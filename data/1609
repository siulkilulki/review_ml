<reviewer_mark>
7
<review>
Dzięki wspomnieniom możemy łatwiej oswoić się z brakiem ukochanej osoby. 
 Nie zwrócą one bliskiej duszy, ale sprawią, że jej nieobecność staje się mniej bolesna. Dzięki  nim odkrywamy także na nowo siebie samych oraz to, co czujemy i nosimy w sercu. Wspomnienia pomagają także w wyrażeniu uczuć, jakie tłumimy, a których się wstydzimy, Zainspirowane prawdziwymi wydarzeniami "I że Cię nie opuszczę" skupia się właśnie na wspomnieniach, które kształtują nasze życie. 
 
Krickitt i Kim byli szczęśliwi zaledwie przez dziesięć tygodni. Wypadek samochodowy sprawił, że świeżo upieczona małżonka straciła wszystkie wspomnienia z ostatnich dwóch lat, również te dotyczące jej męża. Na pytanie "Kim jest twój mąż?" Krickitt odpowiedziała "Nie jestem żonata". Koszmar trwał, a Kim stracił nadzieję, że kiedyś uda mu się odzyskać ukochaną. Minęło prawie 20 lat od wypadku i dziś są szczęśliwym małżeństwem z dwójką dzieci. "I że Cię nie opuszczę" to filmowy zapis dramatycznych losów zakochanych z Nowego Meksyku. 
 
Film powstał dla tzw. "walentynkowej publiczności" . Wybierając się do kina 14 lutego, dostałem dokładnie to, za co zapłaciłem, w bonusie z prawie pełną salą zakochanych par. Obraz bez wątpienia można porównać do pudełka czekoladek zawiniętych w jasnoczerwony celofan. Jak to w  każdym pudełku, trzeba rozgryźć wiele złych nadzień, by dostać się do kilku dobrych. 
 
Historia jest dość ciekawa i ma duży potencjał, a fakt, że jest inspirowana prawdziwymi wydarzeniami, czyni ją jeszcze bardziej dramatyczną. Opowieść z pewnością wyszła poza stereotyp i oferuje zupełnie inne podejście, znane ze standardowych komedii romantycznych. 
 
Pomiędzy głównymi aktorami jest niesamowita chemia, której z pewnością nikt się nie spodziewał. Ta chemia napędza fabułę i prowadzi do wielu dramatycznych i zabawnych scen, które będą dla większości zaskoczeniem. 
 
Channing Tatum doskonale zdaje sobie sprawę, że nie jest najlepszym aktorem. Amerykanin, często nazywany przez krytyków  "pozbawionym talentu kawałkiem drewna", w roli Leo wypada wiarygodnie. Udało mu się połączyć paletę barw emocji, pokazać smutek i frustrację z powodu utraty ukochanej żony i solidnie wykreować postać. 
 
Rachel McAdams po raz kolejny uwodzi i kokietuję, "nowa Julia Roberts", jak zresztą słusznie określili krytycy, wciela się w niepokorną dziewczynę z sąsiedztwa, ma w sobie pewną magie, dzięki czemu kradnie każdą minutę filmu. 
 
Jak pokazuje amerykański box office, publiczność jest spragniona standardowych wyciskaczy łez, lekko wzruszających historii miłosnych o ludziach, którzy znaleźli się na zakręcie. Takie produkcje są potrzebne, by człowiek oderwał się od problemów dnia codziennego i wyszedł z kina naładowany pozytywną energią. 
 
" I że Cię nie opuszczę" polecam wszystkim, którzy wierzą, że miłość trwa wiecznie i pokona wszelkie trudności, bo przecież, jak śpiewali The Beatles, "All You Need Is Love". 
 
