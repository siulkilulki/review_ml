<reviewer_mark>
8
<review>
Ten film najprawdopodobniej trafiłby do moich ulubionych, gdyby nie fakt, że został bardzo przeciętnie zagrany. Reżyser Sam Wood zaangażował nieznanych wówczas w większości aktorów, co niestety rzuciło cień na kształt tego filmu. 
 
Bohaterami opowieści są Parris i Drake - dwójka przyjaciół, z pozoru całkowicie różnych. Parris - wychowywany samotnie przez babkę - jest poukładany, rozważny, ma dobre maniery. Drake - również nie mający rodziców, a wychowywany przez wujostwo - jest pełen życia, co powoduje, że wpada w różne tarapaty. Ta przyjaźń przetrwa jednak lata - Parrisa wyjazd na studia do Wiednia, Drake'a problemy osobiste i sekrety sielskiego na pierwszy rzut oka miasteczka, które rzucą się cieniem na ich dorosłe życie... 
 
Obok postaci z krwi i kości, równie ważnym bohaterem tej opowieści jest miasto, w którym żyją Parris i Drake. Gdzieś na końcu świata, zamieszkałe przez 5 tysięcy mieszkańców, na pierwszy rzut oka bardzo idyliczne, z czasem ujawnia swoją mroczniejszą stronę. Świetnie sfotografowane przez Jamesa Howe'a (nominacja do Oscara za najlepsze zdjęcia), nasuwa wspomnienie o filmie "Peyton Place" (1957). Tam również pozornie spokojne miasteczko, skrywało za ścianami domów niewygodne tajemnice. Tu jest nieco podobnie - by wspomnieć tylko rodzinny dom Towerów, czy dom dr Gordona. 
 
Wielką stratą jest, że Wood do filmu zaangażował aktorów, którzy sprawdzają się w swoich rolach średnio. To nie jest złe aktorstwo, jednak również nie najlepsze. Robert Cummings oraz Ronald Reagan są momentami kompletnie nieporadni w swoich rolach. Zwłaszcza Cummings, na którym skupia się pierwsza częśc filmu. Nie potrafi poprawnie zagrać ani miłosnego uniesienia, ani psychicznie zdruzgotanego człowieka, który właśnie dowiedział się o śmierci osoby, którą kochał. Tak jak w scenie, gdy tuż po śmierci swojej babki, widzimy go radośnie spacerującego z dziewczyną, w której się podkochuje. W jakimś sensie jest to również wina scenariusza - nagłe, ostre przeskoki fabularne. Dobry aktor potrafiłby jednak zachować przynajmniej prawdopodobieństwo psychologiczne postaci, czy też zatuszować niedociągnięcia fabularne. Podobnie Reagan, który dostał znakomity dla aktora materiał do wykazania się. I wykazuje się przeciętnie. To on wypowiada najlepszą w tym filmie kwestię: "Gdzie się podziała reszta mnie?". Reagan, którego paradoksalnie można uznać za aktora, który osiągnął największy sukces w Ameryce (dwukrotnie sprawowana kadencja prezydencka!) - aktorem był przeciętnym. Również kobiece postacie zagrane są nieprzekonująco - czy to bezbarwna Ann Sheridan w roli oddanej żony, czy przerysowana mocno rola Betty Field w roli Cassandry, czy irytująca momentami Maria Ouspenskaya. Prawdopodobnie tylko Claude Rains tworzy w tym filmie dobrą rolę jako dr Tower, skrywający ponury sekret rodzinny. Szkoda też, że nie rozbudowano ról Charlesa Coburna i Judith Anderson - postaci zdaje się kluczowych dla wydarzeń ukazanych w filmie. Coburn w rok później zdobył Oscara za drugoplanową rolę w filmie "Wesoły sublokator" (1943), zaś Judith Anderson dała się poznać dwa lata wcześniej w wyrazistej, nagrodzonej nominacją do Oscara drugoplanowej roli w filmie "Rebeka" Alfreda Hitchcocka. Wielka więc szkoda, że nie wykorzystano bardziej potencjału aktorskiego tej dwójki. 
 
To, co w filmie podobało mi się najbardziej, to zderzenie sielankowości i pewnej melancholii z ciemniejszą stroną życia - chciwością, chorobami, zazdrością, fanatyzmem. Jak błahe z pozoru sprawy ukazane w filmie, okazują się z czasem mieć niebagatelne znaczenie. Jak zza pozorów niewinności, wyłania się to, co niepokojące, destrukcyjne. Ten fabularny zabieg czyni film wyjątkowym. Bardzo dobry film.