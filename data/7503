<reviewer_mark>
9
<review>
Kiedy dowiedziałam się o śmierci Bergmana, poczułam jednocześnie żal (kolejny wielki człowiek umarł), ale i pewnego rodzaju radość - uświadomiłam sobie bowiem, że przed śmiercią szwedzkiego mistrza zdążyłam obejrzeć przynajmniej dwa jego filmy - "Siódmą pieczęć" i właśnie "Źródło". Niestety nie dane było mi powiedzieć tego w przypadku Antonioniego, choć ręczę, iż polowałam na jego "Powiększenie". Nie chcę jednak pisać o swoich przeżyciach związanych z śmiercią dwóch mistrzów kina, lecz o filmie będącym dowodem na wielkość jednego z nich. "Źródło" bowiem - film uchodzący za najsłabszy w dorobku Ingmara B. - bardzo mi się spodobało i zostało przeze mnie uznane za świetny film. 
 
Fabuła - oparta na trzynastowiecznej balladzie "Córka Töre z Wägne" - nie należy do skomplikowanych. Średniowiecze. Dwie dziewczęta - naiwna, posłuszna Karin (Birgitta Pettersson) - i krnąbrna, czcząca Odyna Ingeri (Gunnel Lindblom) - wybierają się z rycerskiego domostwa do kościoła. Gdy docierają do lasu znajdującego się na drodze do świątyni, Ingeri zaczyna odczuwać niepokój i błaga swą towarzyszkę, by nie zapuszczały się w dzicz. Karin nic sobie jednak nie robi z ostrzeżeń przybranej siostry i samotnie zapuszcza się w bór. Rzecz, która ją spotka, na zawsze odmieni życie jej rodziny? 
 
"Źródło" zostało uznane za najsłabszy film Bergmana nie tylko przez krytyków, ale i przez samego reżysera, czego nie zmienił "nawet" Oscar dla najlepszego filmu nieanglojęzycznego. Choć mnie osobiście film się bardzo podoba, nie dziwię się temu. Bohaterowie w zdecydowanej większości (poza Ingeri) są jednoznaczni i z łatwością przewidujemy ich następne poczynania, sama fabuła nie wydaje się posiadać wielu znaczeń, a jej przesłanie zdaje się być aż nadto czytelne. W "Źródle" jest jednak "to coś", co rzuciło czar na mnie i sprawiło, że oceniam ten film ocień charaszo. Czyżby to był sugestywny świat przedstawiony w filmie? Bardzo prawdopodobne. Sekwencja jazdy sióstr do kościoła? Oczywiście, nie można być przecież obojętnym na takie piękno! Znakomitość w swej prostocie? Jakże mogłoby być inaczej?! Niezwykle odważne jak na tamte czasy sceny (na pewno odważniejsze niż w osławionym pod tym względem "Słodkim życiu" Felliniego)? No, bez przesady! 
 
A zatem dalej, młodzi przyjaciele, jak mawiał wieszcz Adam - nie przejmujcie się opiniami, że jest to najsłabszy film Bergmana, tylko spieszcie się z jak najszybszym jego obejrzeniem, a potem obejrzyjcie kolejne dzieła Skandynawa! Jeśli tak mi się spodobał jego najsłabszy film, to cóż dopiero powiedzieć o jego innych obrazach? 
