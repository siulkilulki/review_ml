<reviewer_mark>
4
<review>
Druga część "Hellraisera" powstała zaledwie rok po pierwowzorze Clive'a Barkera. Sukces części pierwszej musiał zwiastować nadejście kontynuacji,  która została zrealizowana ze sporym rozmachem. Rolę reżysera powierzono Tony'emu Randelowi, a Clive Barker tym razem pełnił jedynie funkcję producenta wykonawczego. Pośpiech, jak wiemy, nie jest dobrym doradcą. Czy w tym przypadku było inaczej? 
 
Początek przenosi nas do miejsca, w którym zakończył się film Barkera. Jego bohaterka, Kirsty Cotton (Ashley Laurence), przebywa obecnie w szpitalu psychiatrycznym. Nikt nie daje wiary jej zadziwiającym opowieściom o Cenobitach i kostce LeMarchanda. Przebiegły Dr Channard (Kenneth Cranham) zdaje się wyjątkiem. Chcąc poznać prawdę o tajemniczej kostce, jednoczy siły z Julią Cotton (Clare Higgins), która powróciła do świata żywych. Wkrótce bramy piekła udaje się otworzyć, a Channard przeistacza się w jednego z potworów. Od tej pory Kirsty wraz z inną pacjentką zakładu, Tiffany (Imogen Boorman), będą próbowały powstrzymać zło… 
 
Początek jak i cała fabuła sequelu były naprawdę ciekawe. Wszystko zapowiadało się dobrze. Odczuwalne było także napięcie filmu. Aktorzy z początku również dawali radę. Z biegiem czasu niestety coraz bardziej ogarniała mnie monotonia. Przysłużyły się temu lokacje. Duża cześć filmu rozgrywa się w zakładzie dla umysłowo chorych. Po dłuższym czasie staje się to nużące. Z biegiem akcji uświadomiłem sobie również, że mam do czynienia z produkcją niezwykle kiczowatą. I to niestety widać gołym okiem. Tandeta wprost rzuca się w oczy, a mnogość głupich rozwiązań chyba nie da się zliczyć. Minusem pierwszej części była zbyt przekombinowana końcówka. To co można powiedzieć teraz? Dr Channard po przeobrażeniu wyglądał głupio, żeby nie powiedzieć żałośnie. Od momentu, w którym powrócili Cenobici, urok filmu prysł. A to przecież oni są solą całej serii. Zatem czemu tak jest? Wydaje mi się, że przez to, iż Randel pociągnął całą akcję niezręcznie. Nie mogłem jakoś się wczuć w ten film. Efekty wizualne były trochę denne. Druga część filmu w niczym nie przypominała mi klimatycznego horroru. Charakteryzacja Cenobitów stała na dobrym poziomie, ale tracą oni w moich oczach przez zakończenie. Nie chce go zdradzać, ale niektóre zawarte w nim wyjaśnienia były chybione i całkowicie popsuły atmosferę. Cenobici nie budzili już takiej grozy, a najgorsze jest to, że widz całkowicie traci wiarę w ich potęgę.  
  
"Hellraiser II - Hellbound" jest filmem najwyżej poprawnym. Nie umywa się do pierwszej części, choć niektórym spodoba się większe nagromadzenie scen gore niż poprzednio. Jego atutem jest też muzyka skomponowana przez Christophera Younga. Film ten nie pozostawi nikogo obojętnym. Ma zdecydowanych zwolenników, jak i przeciwników. Nie został on do końca zepsuty, ale ja raczej nie będę miło go wspominał, tym bardziej, że część pierwsza do tej pory pozostawia po sobie dobre wrażenie. 
