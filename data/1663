<reviewer_mark>
9
<review>
Doug Liman, reżyser takich filmów, jak "Tożsamość Bourne'a", "Mr. & Mrs. Smith" czy "Jumper", zabrał się za kino science fiction. Twórca na podwaliny swojego dzieła wybrał powieść "All you need is kill" autorstwa Hiroshiego Sakurazaki. Do swojej produkcji udało mu się zwerbować gwiazdę pierwszego formatu w osobie Toma Cruise'a, uroczą Emily Blunt oraz świetnego, acz zapomnianego ostatnimi czasy Billa Paxtona. Najprościej ujmując, udało mu się stworzyć miks "Dnia świstaka", "Szeregowca Ryana" i "Wojny światów". Garściami czerpie również z gier wideo skupiających się na inwazji obcej rasy na naszą planetę. Czy to nie zbyt wiele na jedną produkcję? Czy nie wyszła z tego jakaś niestrawna papka? Skądże znowu. To danie jest przepyszne. 
 
     Tom Cruise   Warner Bros. Entertainment Inc.   

Bohaterem filmu jest Bill Cage (Tom Cruise). Ciapowaty, stroniący od przemocy podpułkownik armii Stanów Zjednoczonych, którego główną rolą jest zachęcanie obywateli do walki z kosmitami. Taki z niego piarowiec. Nieoczekiwanie bohater zostaje wysłany na pierwszą linię frontu, podczas Dnia Sądu. Dnia który ma przelać szalę zwycięstwa nad obcą rasą zwaną Mimics. W trakcie desantu lotniczego na plażach Francji, Bill zostaje opryskany "krwią" przedstawiciela obcej rasy, co skutkuje jego śmiercią. Chwilę potem budzi się na parkingu niedaleko koszar, a wszystko po to, by przeżyć od nowa dzień poprzedzający bitwę. I tak w sumie kilkaset razy. Podczas jednej z prób przetrwania na polu walki trafia na Ritę Vrataski (Emily Blunt) vel "Full Metal Bitch", bohaterkę jednej z wcześniejszych, wygranych przez ludzkość bitew. Ta prosi go, aby odnalazł ją po ponownym przebudzeniu. Wszystko po to, by mogła wyszkolić go na superżołnierza. Jak się okazuje, Rita wie, co na okrągło przeżywać musi Cage. Czy uwięziony w pętli czasu bohater okaże się ostatnią deską ratunku gatunku ludzkiego? 
 
Czy tak naprawdę jest "Na skraju jutra"? To widowisko sci-fi, blockbuster posiadający budżet rzędu 180 mln dolarów. Jest jednak coś, co wyróżnia go na tle wakacyjnych hitów, które nie każą nam widzom wysilać zbytnio półkuli mózgowych. Posiada świetnie skonstruowaną fabułę, opierającą się na wyżej wspomnianej książce japońskiego autora. Wątek czasu wiele razy wykorzystywany był w świecie filmu. Również wiele razy był to wątek zbyt mocno zagmatwany, by cieszyć widza. Tutaj dostajemy historię prostą, acz zmuszającą widza do lekkiego, przyjemnego wręcz wysiłku intelektualnego. Wszystko podane jest w bardzo przystępnej formie, co ważne, ponieważ nie męczy nas podczas seansu. W ogóle warto wspomnieć, jak mocno produkcja ta przypomina rozgrywkę znaną z gier wideo. Bohater ginie tutaj dziesiątki, a nawet setki razy. Czy nie przypomina Wam to godzin spędzonych nad typowymi shooterami, ciągłe wczytywanie ostatniego checkpointu, w celu jak najdoskonalszego przejścia kolejnego etapu w fabule? Mniej więcej tak wygląda część tego filmu. I jest to moim zdaniem atut. Bardzo widowiskowy atut. 
 
     Tom Cruise   Warner Bros. Entertainment Inc.   

Do kolejnych plusów najnowszego filmu Doug Limana warto dodać relację między główną parą bohaterów. W przeciwieństwie do wielu tego typu produkcji reżyser daruje sobie nachalny, naciągany wątek romantyczny. Skupia się za to na ukazaniu relacji między bohaterskich związanych z dążeniem do wykonania celu misji, jaka spoczywa na ich barkach. Bill Cage i Rita Vrataski świetnie dopełniają się na placu boju. Ich relacje może nie są zawsze idealnie bezkonfliktowe, jednak niejednokrotnie ratują siebie z opałów. Tom Cruise udowadnia, że stworzony jest do widowiskowego kina sci-fi. I pomimo pięćdziesiątki na karku radzi sobie świetnie z fizyczną stroną swojej roli. Emily Blunt nie ustępuje mu kroku i podobnie jak w "Looper - Pętla czasu" ukazuje nam kawał twardej, zdecydowanej kobiety. Jest świetna w roli heroiny. Jeśli jesteśmy już przy kreacjach aktorskich, to grzechem byłoby pominięcie świetnego Billa Paxtona. Jego rola przemądrzałego, nieco upierdliwego starszego sierżanta Farrela wprowadza do filmu nieco humoru, bez którego każdy porządny wakacyjny hit obejść się nie może. 
 
Podczas realizacji większości scen oraz efektów specjalnych reżyser sięgnął po tradycyjne metody ich realizacji. Mamy więc tutaj minimalną ilość tzw. "green screenu", za to mnóstwo szyn, linek, wysięgników itp., dzięki którym bohaterowie przeistaczają się na ekranie w śmiercionośne maszyny do zabijania, odziane w metalowe, bojowe egzoszkielety. A są przy tym szalenie efektowni. Oglądanie szalonych scen prosto z pola bitwy ze świadomością jak wiele pracy włożono w każde nawet najdrobniejsze ujęcie, wzbudza podziw dla twórców. W ogóle strona audiowizualna prezentuje się niezwykle okazale. Koncepty mimików są naprawdę interesujące, aczkolwiek wątpię, by przeszły do historii kina. Niemniej, film cieszy oko. 
 
Tom Cruise już nie raz ratował świat z opałów. Było tak chociażby we wspomnianej "Wojnie światów" czy ubiegłorocznej "Niepamięci". Śmiem jednak twierdzić, że "Na skraju jutra" to najlepsza odsłona walki tegoż aktora z kosmitami. Cruise nie stracił swojego uroku i nadal posiada wystarczająco dużo charyzmy, aby pociągnąć do przodu każdy film. Jest to też zdecydowanie jeden z najlepszych filmów, jakie dane mi było obejrzeć w tym roku. Na przyszłość, życzyłbym sobie i Wam jak najwięcej tego typu produkcji. Widowiskowych, ale jednocześnie przemyślanych i nie kpiących sobie z widza. 
 
