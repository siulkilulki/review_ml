<reviewer_mark>
7
<review>
Co tu dużo mówić. Piąta już część sensacyjnej serii "Mission: Impossible" to prezent dla dużych chłopców jak znalazł. Ponad pięćdziesięcioletni Tom Cruise im starszy, tym młodszy. Nie zwalnia tempa i nie ma dla niego misji niemożliwych. Jako super tajny agent IMF Ethan Hunt ponownie kopie tyłki złoczyńcom, sam wykonując karkołomne kaskaderskie sceny. I kiedy przymknie się oko na igranie z logiką, to można w nagrodę otrzymać kawał dobrego rozrywkowego kina.  
 
     Tom Cruise   Paramount Pictures   

"Mission: Impossible – Rogue Nation" różni się od pierwszego, dziewiczego filmu – stonowanego, dość mrocznego, zawiłego i gęstego thrillera w reżyserii Briana De Palmy, a z serialowym, starym oryginałem łączy go głównie tytuł, organizacja i słynny muzyczny motyw przewodni. Analogiczna rzecz miała miejsce z innym popularnym cyklem, czyli "Szybkimi i wściekłymi". I tam i tu postawiano później na akcję i jeszcze raz akcję. Jednak akurat w przypadku zarówno jednej, jak i drugiej serii zasada "więcej, mocniej i szybciej" (niekoniecznie inteligentniej) zadziałała. Produkcje zwracały się z nawiązką, bo pragnący adrenaliny i wyluzowania widzowie bez problemu wydawali kasę na bilet.  
 
 Wracając do "Rogue Nation", jest to obraz co najmniej zasługujący na uwagę. Już przy poprzednim "Ghost Protocol" widać było obrany kierunek i przepis na sukces: umiejętnie wprowadzany słowny i sytuacyjny humor, dzięki rozbudowanej (teraz jeszcze bardziej) postaci nerda-hakera Benjiego (Simon Pegg); pomysłowe sekwencje bijatyk i pościgów, dość futurystyczne technologie oraz piękne, wysportowane kobiety. To wszystko plus zabawa konwencją w iście bondowskim stylu tworzyło smaczną mieszankę. Nie inaczej jest tutaj. Otrzymujemy festiwal za grube miliony dolarów – sensacyjną, energiczną opowieść o agentach bez granic, gdzie wszystko jest możliwe. Nawet lot na gapę wojskowym samolotem, pod warunkiem, że ma się silne palce… 
 
     Tom Cruise   Paramount Pictures  
Tym razem Ethan Hunt próbuje udowodnić istnienie Syndykatu – zbrodniczej organizacji o zasięgu globalnym, której szefuje tajemniczy łotr (w tej roli znany z "Prometeusza" i serialu "Rodzina Borgiów" poprawny, małomówny i… ogolony Sean Harris). Od Białorusi po Austrię i Maroko, dzielny Hunt, mimo rozwiązania agencji i przypięcia przez dyrektora CIA (Alec Baldwin) łatki renegata, uparcie, wszelkimi dostępnymi środkami depcze wrogom po piętach. W wyśledzeniu anty IMF-u wspomagają go wierni przyjaciele: William Brandt (Jeremy Renner), Luther Stickell (Ving Rhames) oraz wspomniany Benji Dunn. Nie brakuje też zabójczo niebezpiecznej femme fatale Ilsy Faust (Rebecca Ferguson, oglądaliśmy ją m.in. w "Herculesie" Ratnera), której poczynania pozostają nie do końca klarowne. 
Można nie lubić Toma Cruise'a za jego życie prywatne i przywiązanie do Kościoła Scjentologicznego, ale trzeba mu oddać to, że w porównaniu z wypalonymi kolegami z branży, ciągle utrzymuje się na powierzchni. I nawet jeśli nie gra w ambitnych filmach, to spełnia swoje marzenia. Wkłada pieniądze i swój talent w komercyjne niegłupie hity, które chwalą i zwyczajni pożeracze popcornu i profesjonalni krytycy. Jest perfekcjonistą. Ujęcia powtarza wiele razy. Ubezpieczony na olbrzymie kwoty, nie korzysta z dublerów. Jednak nie tylko on sprawia, że "Mission: Impossible – Rogue Nation" należy do najlepszych części i jest nieco ciekawszy niż wcześniejszy "Ghost Protocol". Spora w tym zasługa reżysera i scenarzysty w jednej osobie. Christopher McQuarrie (laureat Oscara za scenariusz do "Podejrzanych") wie, co w szpiegowskiej trawie piszczy. W kilku miejscach przesadza z fantazją, ale obok De Palmy i J.J. Abramsa (reżysera trzeciego epizodu i też producenta "Rogue Nation") udaje mu się najwięcej wpompować artystycznej wizji. Wśród pogoni, wystrzałów i walk wręcz, znalazło się i miejsce na pewną elegancję i szczyptę ironii oraz wyciszony finał.  
 
     Rebecca Ferguson,  Tom Cruise   Paramount Pictures   

 Tak dochodowa seria na pewno będzie kontynuowana. O wciągającą intrygę i efektowne sceny się nie martwię. Rodzi się tylko retoryczne pytanie: jak długo jeszcze i czy Tomek Cruise da radę wcielać się fizycznie w postać, która jest godnym konkurentem dla Jamesa Bonda i Jasona Bourne’a? 
