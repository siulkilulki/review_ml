<reviewer_mark>
7
<review>
"45 lat" to brytyjski film o interesującej parze, w której to ona jest rozważna, a on romantyczny. Tak na wstępie – po czyjej bylibyście stronie? 
 
     Charlotte Rampling,  Tom Courtenay    
Problem, który dotyka powyższą parę i burzy, jak się można domyślać, dotychczas harmonijnie spędzone aż (sic!) 45 lat, jest jak rodem wzięty z "Mody na sukces". Geoff (Tom Courtenay) otrzymuje list z niespodziewaną wiadomością – po półwieczu, które minęło od górskiego wypadku, odnaleziono zwłoki jego dawnej ukochanej, (sic! No. 2) zamarznięte w lodowcu. Osobliwości sprawie dodaje kilka faktów. Po pierwsze, ciało kobiety przetrwało w nienaruszonym stanie – wygląda ona tak samo jak 50 lat wcześniej. Co prawda nie widzimy tego w filmie, ale wpływa to na wyobraźnię zarówno naszą, jak i ponad siedemdziesięcioletnich bohaterów. Po drugie, owa wiadomość nadchodzi na kilka dni przed uroczystością szafirowych godów małżeństwa. Po trzecie, sprawa pierwszej miłości mężczyzny skrywa tajemnice mogące zniszczyć ich związek. 
 
Co więc różni fabułę "45 lat" od odcinka telenoweli? Przede wszystkim gra aktorska głównych bohaterów, którym daleko do Stephanie i Erica Forresterów – w związku z czym jesteśmy w stanie uwierzyć w mocno wydumaną sytuację, w której się znaleźli. Rola żony Geoffa, Kate, w wykonaniu Charlotte Rampling  prowadzi cały film. Jej ekranowy partner niewiele jej ustępuje – niższość oceny jego postaci polega raczej na sfokusowaniu uwagi na rozważnej Kate. Kobieta jest atrakcyjną, dynamiczną i nowoczesną starszą panią. Wzbudza sympatię, choć buduje pewien dystans. Daleko jej do czułostkowości i nie jest ekstrawertyczna – z problemu nie zwierza się nawet bliskiej przyjaciółce. Sprawnie ogarnia codzienne sprawy, a nawet tak niecodzienną, jak ta opisana wyżej. Geoff to przy niej zniedołężniały maruda, który potrafi jednak porwać żonę w ramiona i zatańczyć o północy w salonie. Wiadomość o odnalezieniu ciała dawnej dziewczyny zupełnie go rozbija – sam nie wie jak chciałby się do niej odnieść, jest pozornie opanowany i zdruzgotany jednocześnie. Kate nieustannie roztacza nad nim opiekę, bo paradoksalnie to właśnie Geoffowi podporządkowana jest ona i ich związek. 
 
Mało emocjonalna Kate również przeżywa ten nieoczekiwany zwrot w ich stabilnym, wygodnym życiu. Początkowo walczy z nieco irracjonalną zazdrością o kobietę, która nie żyje od lat, kobietę, która była z jej mężem zanim oni sami się poznali. Kate podskórnie wyczuwa jednak jej cień, który towarzyszy małżeństwu od początku jego istnienia. Wspominki Geoffa i nadchodząca niczym szydercza ironia losu rocznica ślubu nie pomagają Kate poradzić sobie z sytuacją. Nie-rozważna zazdrość przeobraża się w trzeźwe, choć bolesne pytanie o to, czy minionych 45 lat miało jakikolwiek sens. 
 
     Charlotte Rampling    
"45 lat" to film, przy ocenianiu którego nie wiadomo do końca, czy wartościuje się sam obraz, czy może raczej przedstawione w nim małżeństwo. Sama żyję dokładnie połowę tego, ile wynosi staż małżeński głównych bohaterów; czy mam więc jakiekolwiek prawo, by na jego temat się wypowiadać? Prawo na pewno ma Geoff do tego, by przeżywać z dawna nieuleczoną traumę. Równe prawo ma Kate, by w sposób chłodny i piekielnie mądry przeżywać ją wraz z mężem – po to, by uświadomić sobie, że prawdopodobnie przez cały ich związek była dla niego kimś drugim. Oraz że drugie 45 lat już się nie przydarzy. 
 
Wartość tego filmu wypunktowałabym następująco: po pierwsze, prezentuje on dla mnie wyższość opanowania, doświadczenia i pewnego rodzaju "niewygarniania wprost", właściwego dojrzałym osobom; po drugie, ukazuje on pewne tematy tabu, którym na pewno jest seks w wykonaniu siedemdziesięciolatków; po trzecie, film nie stoi po żadnej ze stron małżonków (choć moja recenzja oczywiście stoi. Po tej drugiej). A Wy, tak na koniec – po czyjej jesteście stronie?