<reviewer_mark>
8
<review>
Jakiś czas temu po Internecie hulał parominutowy filmik, przedstawiający scenę akcji z perspektywy pierwszej osoby. Jako że serce mam gracza (chociaż palce niestety mniej umiejętne), to zabiło ono mocniej. Dowiedziawszy się, że to tylko przedsmak pełnego metrażu, ulokowałam w tytule spore nadzieje. Chociaż – bądźmy szczerzy – podziewałam się po prostu dobrej zabawy i kompletnej "demolki". Czy się zawiodłam? W 98% nie. 
 
Historia dotyczy tytułowego Henry'ego, który budzi się w laboratorium, nic nie pamiętając. Okazuje się, że tu i ówdzie brakuje mu nieco z ciała, lecz problem ten zostaje dość szybko zażegnany. Podobnie jak w grach komputerowych (vide "Deus Ex: Human Revolution"), główny bohater zostaje poskładany do kupy za pomocą sztucznych, nieźle "zupgrade'owanych" części ciała. A co za tym idzie, staje się bardziej "hardcore'owy" od przeciętnego Kowalskiego i potrafi nieźle stłuc, gdy zachodzi taka potrzeba. 
 
Jaki jest Henry? Cóż, nie umiem znaleźć innego słowa aniżeli "zdeterminowany", jako że niewiele o tej postaci wiemy. Bo i po co? To przecież tylko narzędzie do zabijania i pchania akcji do przodu. Jest enigmatyczny, ponieważ niejako to właśnie my – widzowie – stajemy się bohaterami filmu, obserwując akcję z niby własnej perspektywy. 
Trzeba przyznać, że "Hardcore Henry" to film akcji. Doszczętnie. Ciężko natknąć się chociażby na całą minutę, w której moglibyśmy trochę odetchnąć (a co dopiero bohater). Kategoria "R" również nadana jest nie bez kozery. Już sama czołówka sprawia, że widzowie odwracają spojrzenie z niesmakiem i jest to dobra zapowiedź tego, co będzie działo się dalej. Jest bardzo brutalnie i dość krwawo (mówię "dość", bo w porównaniu do np. "Kill Billa" ekran wcale krwią nie spływa - co najwyżej jakiś piesek przebiegnie, ciągnąc za sobą oderwaną rękę). Kaskaderzy nie mają co liczyć na łaskę. 
Cała rzeź jest jednak ubrana atrakcyjnie. Fakt, na ekranie dzieje się wiele i to w tempie, które nie do końca pozwala nam zaobserwować, co tak do końca serwuje nam twórca. Mimo to kolejne "lokacje" (pozwolę sobie zapożyczyć termin z branży gier komputerowych) są przemyślane, różnorodne, ciekawe. Trzeba zaznaczyć, że to pierwszy pełnometrażowy film reżysera – Ilyi Naishullera – który do tej pory ograniczał się do tworzenia teledysków dla swojego zespołu. Już one prezentowały pomysł z pierwszoosobowym zabijaką, więc są dobrym sprawdzianem tego, czy "Hardcore Henry" trafi w Wasze gusta. 
 
Bez dużego dystansu twórcy do swojego dzieła i "strzelankowej" tematyki, nic by z tego wszystkiego nie wyszło. Dlatego w trakcie seansu bywa nawet zabawnie. Głównie za sprawą postaci Sharlto Copleya (znanego z występów w przebojach takich jak "Chappi" czy "Dystrykt 9"), aktora z RPA, który ma nie tylko charakterystyczny akcent, ale i role. Do gustu nie przypadł mi główny negatywny bohater o dość niezwykłych zdolnościach, utrudniających zmagania Henry'ego, jednak nie narzekam. Pasował do konwencji, był zdecydowanie przerysowany i po prostu zły, czyli taki, do jakiego przyzwyczaiły mnie gry. Poza tym tworzenie czarnego charakteru, którego widzowie lubią i który daje zrozumieć swoje motywy, to cecha filmów ambitniejszych. "Hardcore Henry" nie musi takiego udawać. Oprócz mężczyzn, mamy też ważną dla fabuły blondynkę, to jest ładną panią naukowiec, która – o dziwo – nie drażni. Mnie wręcz ujęły początkowe sceny z jej udziałem. Były jakby... miękkie. 
 
Muzyka? Adekwatna do tego, co widzimy na ekranie. Kiedy trzeba, jest "power", zwolnienie, elektronika, rock lub retro. Z drugiej strony na chwilę obecną nie jestem w stanie przypomnieć sobie żadnej konkretnej melodii (z wyjątkiem "Queenów"), ale może to kwestia skupienia na obrazie. Twórca nie przeoczył też okazji do przemycenia własnych muzycznych dzieł, a te na szczęście wcale nie wydają się wciśnięte na siłę. 
 
Dlaczego pozwoliłam sobie na 2% zawodu? Z powodu moich problemów z żołądkiem. Dokładnie tak. Decydując się na ten film, bądźcie przygotowani na bunt błędnika, który opiekuńczo wyśle sygnał reszcie ciała, że oto mamy do czynienia z jazdą bez trzymanki. Denerwuje Was kamera "z ręki" i trzęsący się obraz na kinowym ekranie? Tego nie przetrwacie. Znam osoby, które wyszły z sali . Jednak przy odrobinie samozaparcia i godzin doświadczenia jako gracza komputerowego idzie wytrzymać (w razie czego zabierzcie awaryjnie puste worki – byle nie dziurawe). Moim zdaniem film by wiele nie stracił, gdyby praca kamerzysty nie była aż tak chaotyczna. Być może właśnie o to chodziło, by obraz się rozmazywał i odrobinę ułatwił sprawę z efektami specjalnymi, lecz wielu widzom odebrało to radość z seansu, ba, nawet możliwość wytrwania do końca. 
"Hardcore Henry" podzielił publikę. Jedni są zachwyceni, drudzy mieszają go z błotem. Nie da się jednak odmówić filmowi tytułu "odważnego" czy nawet "nowatorskiego". Przynajmniej jak na kino, bo przecież "gdzieś" już to widzieliśmy. Jeżeli gracie w gry komputerowe, to wiecie, czego się spodziewać – hoćby i walki z "bossem". Naishuller przeniósł obraz z mniejszych ekranów na te zupełnie duże i udało mu się to nieomal perfekcyjnie. Ten film niczego nie udaje. To kino rozrywkowe dla fanów brutalnych rozgrywek. Jeśli tego szukacie – będą Państwo zadowoleni. W przeciwnym razie darujcie sobie, przynajmniej ominą Was zawroty głowy.