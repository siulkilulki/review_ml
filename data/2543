<reviewer_mark>
7
<review>
Kupując bilet na “Strażników”, byłem świadkiem, jak dwójka młodych pracowników z kasy perfidnie kpi sobie z dzieła Zacka Snydera. Główną ofiarą ich żartów padł Nocny Puchacz (Patrick Wilson) faktycznie przypominający bardziej znanego Batmana. Trudno im się dziwić – w zalewie gości w pelerynach, którzy przez całe lata ukazywali się w niezliczonej ilości komiksów, od jakiegoś czasu obierając kurs na duże ekrany, mniej obeznanym ciężko się połapać. Ekranizacje komiksów to gigantyczny zysk, dlatego coraz więcej ich w kinach. Co jednak, gdy wszystko zostanie już zekranizowane? Pozostaną sequele, prequele, sequele sequeli itp, itd. DC w przeciwieństwie do Marvela nie ma tak dużego pola manewru, gdyż każdy wie, że najważniejszy jest tam Superman i Batman. Wydawnictwo ma jednak jeszcze parę asów w rękawie, a jednym z nich są właśnie „Strażnicy” Alan Moore'a, którzy przez całe lata musieli czekać, aż ktoś wreszcie zdecyduje się ukazać ich historię na dużym ekranie. Teraz wyobraźcie sobie tych dwóch delikwentów zza lady, o których wspomniałem na początku, jak z ironicznym uśmiechem na ustach udają się na darmowy seans „Watchmen”, po wcześniejszym zaliczeniu wszystkich możliwych nowości i ich zdziwienie, po ujrzeniu mocnych scen, których tu nie brakuje.  
 
Akcja osadzona jest w latach osiemdziesiątych. Już na samym początku jesteśmy świadkami świetnej sceny walki jednego z dawnej drużyny superbohaterów, Komedianta (Jeffrey Dean Morgan) z tajemniczym przeciwnikiem i jego końcowej klęski. To wydarzenie niepokoi Rorschacha (Jackie Earle Haley), który zaczyna podejrzewać, że ktoś ma zamiar rozprawić się ze wszystkimi starymi kompanami. Próbuje więc rozwiązać tę zagadkę i odwiedza po kolei pozostałą czwórkę Strażników, próbując ich ostrzec przed prawdopodobnym niebezpieczeństwem. Każdy ma jednak własne problemy i nikogo nie interesuje ponowne włożenie stroju superbohatera, tym bardziej, że Rorschach nie wydaje się wiarygodną osobą, nie wyobrażając sobie życia bez ciągłej walki ze złem i nigdy nie zdejmując maski, którą nazywa nawet własną twarzą.  
 
Przez cały film obserwujemy ich problemy. Każdy otrzymuje swój czas, w którym reżyser przedstawia jego życie. Akcja toczy się powoli, co chwilę cofając się o kilka lat do wspomnień naszych bohaterów. Zabieg dobry, lecz stosowany tak często, że w miarę upływu czasu zaczyna trochę męczyć. Najlepsze są momenty związane z postacią Komedianta, gdyż jest on zdecydowanie najciekawszą osobą z całej szóstki. W trakcie jego pogrzebu każdy z nich przypomina sobie jakieś zdarzenie z przeszłości, w którym Komediant zawsze wychodzi na osobę pozbawioną skrupułów i w gruncie rzeczy niezbyt miłą. Wszyscy odczuwają jednak wielką stratę, bo jest coś w tym szaleńcu, co przyciąga do jego osoby. Jeffrey Dean Morgan, który wcielił się w tę postać, tworzy najlepszą kreację w filmie i rzekłbym nawet, że kradnie go innym aktorom, wśród których jeszcze jedynie Jackie Earle Haley jako Rorschach wypada bardzo dobrze. Sęk w tym, że akurat ten pierwszy miał do zagrania niestety najmniej. Reszta na pewno nie zawodzi, lecz  także nie tworzy wybitnych kreacji. O ile nie mam zastrzeżeń do Billyego Crudupa, o tyle Dr Manhattan, którego przez jakiś czas przychodzi mu grać, jest postacią niesamowicie irytującą, gdy emanuje swym egoizmem i nie przekonują mnie nawet głosy, że jego postać taka właśnie powinna być, gdyż swoim zachowaniem skutecznie zniechęca do dalszego śledzenia wydarzeń. Nie chciałbym mieć Boga tego pokroju, w dodatku z odrzucającym widokiem członka na wierzchu, który równie dobrze mógłby być schowany za bielizną.  
 
Pod względem realizacji nie ma się do czego przyczepić. Sceny akcji prezentują się wyśmienicie, a ujęcia w zwolnionym tempie są dobrym posunięciem. Sęk w tym, że akcji jest tu jak na lekarstwo, bo to nie tego typu produkcja. Upierałbym się jednak, by było jej choć odrobinę więcej w tym prawie trzygodzinnym filmie. Lekka monotonność i przegadanie dają się niekiedy we znaki i aż się prosi, by taki na przykład Dr Manhattan pokazał wreszcie pełnię swych możliwości. 
Jedną z największych zalet jest niewątpliwie świetnie dobrana muzyka do poszczególnych scen. Jest tak jak powinno być – szybsze momenty to dosyć szybsze dźwięki, a gdy pojawia się cmentarz i pogrzeb Komedianta, słyszymy świetne „Sounds of silence”. No i słynne „Hallelujah” przy scenie łóżkowej to strzał w dziesiątkę. Jak przystało na tego typu produkcję, nie mogło zabraknąć znakomitych efektów specjalnych i...gore. Łamanie rąk, palców, czy odcinanie kończyn to tu normalka. Nie mogę nie wspomnieć także o świetnej scenie w więzieniu, gdy podczas nakładania obiadu, pewien murzyn zostaje uraczony wrzątkiem z frytek prosto w twarz.  
 
Podsumowując: na „Strażników” warto się wybrać do kina choćby po to, by zobaczyć, że komiksy wcale nie są tylko opowiastkami, w których dobro zawsze zwycięża, a faceci w pelerynach nie mają sobie równych. Najnowszy film Zacka Snydera porusza ważne tematy i dylematy, przed którymi stają główni bohaterowie, którzy nie są w stanie jednym dmuchnięciem zapobiec użyciu przez Rosjan pocisków nuklearnych. Strasznie mylące są zatem dla nieobeznanych reklamy i plakaty, z których wynika, że mamy do czynienia na przykład z podróbką Batmana. Jest to jedna z tych adaptacji komiksów, które po seansie pozostawiają pozytywne odczucia, lecz grzechem z mojej strony byłoby nazwanie ją jedną z najlepszych.  
