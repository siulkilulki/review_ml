<reviewer_mark>
6
<review>
W dziele Roberta Zemeckisa sprzymierzają się nie tylko główni bohaterowie. Sojusz zawierają różne gatunki filmowe (melodramat, szpiegowski dreszczowiec, widowisko wojenne), a współczesność idzie pod rękę z tradycją. Choć nie brak tu scen nakręconych przy użyciu nowoczesnych efektów specjalnych, mamy do czynienia z kinem zamierzenie staroświeckim: z nieśpiesznie budowanym napięciem, czerpiącym energię z ekranowego spotkania dwóch wielkich gwiazd, w równym stopniu czarującym widza sensacyjną intrygą co wytwornymi kostiumami, wypielęgnowanymi fryzurami oraz nienagannym makijażem aktorów. Obstawiam, że jeśli ostatnio bawiliście się dobrze na "Turyście" albo "Moście szpiegów", możecie zaryzykować rendez-vous ze "Sprzymierzonymi". 
 
     Brad Pitt,  Marion Cotillard   Paramount Pictures   

Film rozpoczyna się w 1942 roku w Afryce. Kanadyjski oficer wywiadu Max Vatan (Brad Pitt) ląduje na spadochronie pośrodku marokańskiej pustyni. Bohater przybył z misją zlikwidowania rezydującego w Casablance ambasadora III rzeszy. W zadaniu ma mu pomóc uwodzicielska członkini francuskiego ruchu oporu Marianne Beauséjour (Marion Cotillard). Zawiązanie akcji niespodziewanie przywodzi na myśl... "Bękarty wojny". Pitt znów planuje zamach na nazistowskiego notabla i podszywa się (choć z lepszym skutkiem niż u Tarantino) pod Europejczyka. Przed kamerą pojawia się także August Diehl kolejny raz wcielający się w sprytnego Niemca, który próbuje zdemaskować bohatera. Ostatecznie samobójcza akcja okazuje się zaledwie przygrywką przed właściwą historią rozgrywającą się w bombardowanym przez Luftwaffe Londynie. Zemeckis i scenarzysta Steven Knight ("Peaky Blinders") opowiadają o uczuciu, które narodziło się w niewłaściwym miejscu i czasie. O ludziach zmuszonych wybierać między osobistym szczęściem a Sprawą. Wreszcie o horrorze, jaki przeżywa facet podejrzewający ukochaną o zdradę. 
 
Choć w paru momentach reżyser niepotrzebnie popada w tanie efekciarstwo (seks w samochodzie pośrodku wykreowanej cyfrowo burzy piaskowej, poród przy wtórze spadających bomb), zazwyczaj udaje mu się wyważyć proporcje między spektaklem a opowieścią. Z kolei Knight dba o to, abyśmy niemal do samego końca nie byli pewni intencji Marianne. Cotillard wypada świetnie zarówno jako femme fatale, jak i troskliwa pani domu, zaś Pitt potrafi oddać wątpliwości targające jego bohaterem. Oboje mają też wdzięk i prezencję gwiazd dawnego kina. W ich wspólnych scenach –o dziwo! – brakuje jednak iskrzenia i  erotycznego napięcia. W efekcie w "Sprzymierzonych" znacznie lepiej niż niewiarygodny wątek miłosny prezentuje się kryminalna warstwa – prywatne śledztwo Maksa, jego walka z czasem oraz narastająca nieufność względem Marianne. Ciekawie wypadają też obyczajowe obserwacje z życia wojennego Londynu – siostra Vatana (Lizzy Caplan) nie ukrywa przed otoczeniem, że związała się z kobietą, zaś w scenie imprezy rozochoceni goście wciągają ścieżki białego proszku.  
 
     Brad Pitt,  Marion Cotillard   Paramount Pictures   

Ostatecznie ambicje oraz magia nazwisk twórców okazują się, niestety, niewspółmierne do efektów ich starań. "Sprzymierzeni" chcieliby się znaleźć na półce z podpisem "instant classic",  a lądują w przegródce "przyjemne patrzydło". Za dużo tu chłodnej artystycznej kalkulacji, a za mało serca i autentycznych wzruszeń, aby mogła wyjść z tego druga "Casablanca".  Film nikomu nie przynosi jednak ujmy. Ani tym, którzy sprzymierzyli się w trakcie jego realizacji. Ani tym, którzy kupili na niego bilet.