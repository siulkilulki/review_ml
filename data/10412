<reviewer_mark>
5
<review>
Tysiąc pięćset sto dziewięćset. Dokładnie tyle slasherów zrodził rok 1981, często podawany za oficjalny początek boomu na horrory spod znaku maski i piły łańcuchowej. Premierę odnotowało wówczas szerokie spektrum filmów znamienitych, niezłych lub też okropnych, wśród nich "Piątek, trzynastego II", "Happy Birthday to Me", "Hell Night" czy – Boże, uchroń – "Final Exam". Tytuł "Graduation Day", którego dotyczyć będzie niniejsza recenzja, renomą plasuje się pomiędzy perłami Steve'a Minera i J. Lee Thompsona a pierwszym lepszym barachłem. 
 
Nawet przy najszczerszych chęciach nie da się uznać "Końca szkoły" za dzieło kompleksowo udane. Film Herba Freeda ("Subterfuge" z Mattem McColmem, "Haunts") bywa zarówno kompetentnie wykonany, jak i zupełnie niewydarzony. Ta twórcza sinusoida – efekt konfrontacji zróżnicowanych dyspozycji i temperamentów współrealizatorów – nie pozwala przybrać wobec "Graduation Day" szczególnie ciepłych uczuć. 
 
Jak na ironię, cnót i przymiotów znajdziemy w filmie zadziwiająco sporo – znacznie więcej niż w wielu innych wyprodukowanych przez Tromę horrorach razem wziętych. Wytrzeszczajcie oczy i sprzeciwiajcie się do woli, ja tymczasem głośno otrąbię, iż najważniejszą z zalet "Końca szkoły" jest sprawny montaż autorstwa Martina Jaya Sadoffa. Późniejszy nadzorca efektów trójwymiarowych w drugim sequelu "Piątku, trzynastego" do historii kina klasy "B" przeszedł za sprawą dwóch scen: tej otwierającej film oraz późniejszej, prezentującej zdolności gimnastyczne jednej z bohaterek. Scena inauguracyjna, kręcona i montowana w stylistyce świadomego kiczu, gromadzi wszelkie elementy niezbędne horrorowi lat 80. do życia: krzykliwą muzykę, przejaskrawione barwy, skąpo odziane, młode ciała i ekstremalne zbliżenia kamery – chociażby na półnagich aktorów. Dużym sukcesem manewrów operatorsko-muzycznych (którymi "Graduation Day" jest przeładowany) okazuje się również wyraźnie inspirowana "Balem maturalnym" sekwencja pląsów licealnej młodzieży na wrotkach, kuriozalnie przeplatana z ucieczką Linnei Quigley przed mordercą. Prawdziwymi gwiazdami tej sceny są członkowie nowofalowego zespołu Felony, którzy w pięć lat po premierze filmu Freeda dali się poznać jako wykonawcy przebojowego kawałka "(I'm No) Animal". Skoczny utwór znalazł się na ścieżce dźwiękowej do "Piątku, trzynastego VI" i uchodzi za hit wśród fanów slasherów. 
 
Gdyby nie wpadki castingowe lub luki w i tak miernie spisanym scenariuszu, "Koniec szkoły" wybroniłby się swoimi walorami i stałby ramię w ramię przy powszechnie lubianych pozycjach, jak "Slumber Party Massacre" czy "Zabójca Rosemary". Niestety, nie dorównuje im rangą. Choreografia pojedynku między Patch Mackenzie i E. Danny'm Murphy'm  jest tak głupia, że przyprawia o ból zębów, a sam Murphy sprawia wrażenie aktora zmagającego się z motorycznym zespołem Tourette'a. Werbalną odmianę tej przypadłości wywołuje zresztą sam film Herba Freeda – zbyt przeciętny, by nazwać go udanym, i zbyt udany, by nazwać go przyjemnie bublowatym. 
