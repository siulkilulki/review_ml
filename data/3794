<reviewer_mark>
4
<review>
Choroba, na którą cierpi Robert Zemeckis, jest zaraźliwa. Każdy, kto znalazł się w ostatnich latach w towarzystwie twórcy "Powrotu do przyszłości", dochodził do wniosku, że filmy realizowane metodą Motion Capture mogą być przyszłością kina. Zemeckis regularnie otrzymuje więc setki milionów dolarów na to, aby mógł ubrać stado gwiazd w gumowe kostiumy naszpikowane tysiącami elektronicznych czujników przenoszących do komputera nawet najdrobniejsze zmiany w mimice aktorów. Finalny efekt jest zazwyczaj taki, że woskowe figury z muzeum madame Tussaud mają w sobie więcej życia niż postaci na ekranie. 
 
Tym razem Zemeckis zrobił drugie po "Ekspresie polarnym" podejście do tematyki świątecznej i zekranizował "Opowieść wigilijną". Gdybym miał zliczyć liczbę kinowych adaptacji nowelki Karola Dickensa, nie starczyłoby mi palców u rąk i nóg. Producenci doszli jednak do wniosku, że przerobiony na przygarbionego starca Jim Carrey oraz trójwymiarowe płatki śniegu będą wystarczającym wabikiem dla potencjalnych widzów.  Efekt finalny wypada jednak poniżej oczekiwań – film nudzi niemiłosiernie, zaś "rewolucyjna" animacja wygląda plastikowo. I pomyśleć, że 200 milionów wydanych na produkcję można by przeznaczyć na zakup żywności dla biednych afrykańskich dzieci. Byłby to niewątpliwie lepszy prezent od nieświeżej niczym śledzie z zeszłorocznej Wigilii historii przemiany zgorzkniałego Ebenezera Scrooge'a. 
 
Choć film wyprodukowała słynąca z familijnego kina wytwórnia Disneya, nie powinno się na niego pod żadnym pozorem zabierać najmłodszych dzieci. Panująca na ekranie aura ma więcej wspólnego z domem pogrzebowym niż ciepłym pokojem, w którym stoi rozświetlona choinka. Nie jest to, oczywiście, zarzut – przecież w podobnym klimacie był utrzymany literacki oryginał. Dickens potrafił jednak rozładować najbardziej ponure partie "Opowieści" wyrafinowanym dowcipem, którego w ekranizacji zazwyczaj brak. 
 
Pozbawiony największej zalety pierwowzoru film sięga po wizualne błyskotki. Wrażenie robi przede wszystkim oszałamiająca sekwencja lotu kamery ponad dachami i kominami XIX-wiecznego Londynu. Wystarczy jednak, że obiektyw zostaje skierowany na ludzi, a cały urok pryska –  zaczynamy oglądać  gadające lalki przypominające trochę znanych aktorów.  Jeśli chodzi o mnie, zalecałbym raczej sięgnięcie po którąś z aktorskich adaptacji "Opowieści", na przykład tę z 1970 roku, w której w rolę Scrooge'a wcielił się Albert Finney. W końcu ramoty nabierają szczególnego uroku zwłaszcza w okresie świąt.