<reviewer_mark>
10
<review>
"Milczenie owiec", film J. Demme'a z roku 1991, jest jednym z najlepszych thrillerów psychologicznych naszych czasów. Scenariusz do filmu napisał Ted Tally na podstawie bestsellerowej powieści Thomasa Harrisa o tym samym tytule. 
 
 "Milczenie owiec" to historia śledztwa prowadzonego przez FBI w sprawie brutalnych morderstw na kobietach, popełnianych przez tajemniczego psychopatycznego mordercę, zwanego Buffalo Billem, lubującego się w obdzieraniu ofiar ze skóry. Film rozpoczyna się w momencie, gdy szef sekcji behawioralnej Crawford powierza młodej studentce, Clarice Starling, zadanie porozmawiania z pacjentem zakładu dla obłąkanych, słynnym dr. Hannibalem Lecterem, skazanym za bestialskie morderstwa i kanibalizm. W czasie rozmów doktor okazuje się inteligentną i tajemniczą osobą, która niespodziewanie może posiadać ważne informacje na temat psychopatycznego mordercy i pomóc w schwytaniu go, zanim kolejna kobieta zostanie pozbawiona życia. 
 
 Obraz J. Demme'a jest jednym z najlepszych filmów, jakie miałem okazję obejrzeć. Do jego największych atutów niewątpliwie należy aktorstwo, świetne zagrane wyraziste postacie doktora Hannibala Lectera - w tej roli Anthony Hopkins - i młodej studentki akademii FBI, Clarice Starling, w którą wcieliła się Jodie Foster. Hopkins jest odtwórcą roli psychopaty dr. Lectera, osoby nieprawdopodobnie inteligentnej i błyskotliwej potrafiącej wejść w psychikę człowieka i odczytywać wszystkie choćby najmniejsze gesty w perfekcyjny sposób. Brytyjski aktor popisał się wspaniałymi umiejętnościami aktorskimi i w ciągu niespełna 20 minut - jakie występuje w filmie - stworzył kreację, która zapadła w pamięć widzów i krytyków na całym świecie, czego efektem była w pełni zasłużona nagroda Akademii dla najlepszego aktora. Aktorka Jodie Foster - odtwórczyni roli C. Starling - w filmie prezentuje swoje niebywałe umiejętności, dotrzymując kroku brytyjskiemu aktorowi i kreując jednocześnie doskonałą i silną  postać kobiecą. Doskonale partnerujący ze sobą A. Hopkins i J. Foster wynoszą ten film na bardzo wysoki poziom, a ich - świetnie napisane przez scenarzystę - dialogi, podczas których poznajemy historię głównej bohaterki i znaczenie tytułu, stają się prawdziwą ozdobą dzieła. 
 
Kolejnym mocnym punktem obrazu jest jego ponury klimat, który wraz z przemyślaną reżyserią i świetną pełną napięcia muzyką autorstwa Howarda Shore'a sprawia, że widzowi udziela się nastrój dzieła i przeżywa akcję, jakby sam w niej uczestniczył. 
 
 Dzieło podbiło serca publiczności i zostało docenione także przez krytyków, zdobywając wiele prestiżowych nagród, w tym 5 Oscarów w najważniejszych kategoriach. 
 
"Milczenie owiec" dzięki niezapomnianym kreacjom aktorów, trzymającym w napięciu scenariuszowi i reżyserii stał się doskonałym filmem i szybko urósł do rangi klasyka. Według mnie jest to jedna z najlepszych adaptacji, jakie kiedykolwiek powstały i długo jeszcze nie powstanie film, który mu dorówna.