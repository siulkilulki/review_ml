<reviewer_mark>
8
<review>
Czkawka nie nadaje się do niczego. Wśród rosłych Wikingów wygląda jak zapałka w lesie, nie potrafi utrzymać młota, w dodatku jest nieporadny i psuje wszystko, gdziekolwiek się pojawi. Jego ojciec wstydzi się takiego potomka, który wyglądem i siłą charakteru przypomina raczej emo dzieciaka z MTV niż wyszkolonego pogromcę smoków. Serce młodego chłopca okaże się jednak znacznie większe niż pięść kruszących skały Skandynawów. Czkawce uda się bowiem okiełznać, a co więcej zrozumieć najniebezpieczniejszą bestię w przestworzach – Nocną Furię. 
 
"Jak wytresować smoka" jest miłą niespodzianką dla osób, które zdążyły już przyzwyczaić się do charakterystycznego stylu studia DreamWorks, następnie znudzić się nim, a potem zirytować. Żonglerka cytatami zapewnia świetną zabawę, ale po dłuższym czasie bywa uciążliwa. Ciepła, wzruszająca opowieść o chłopcu, który uciera nosa największym kozakom we wsi i robi to wyłącznie za sprawą swojej wrażliwej natury, niesie ze sobą niewymuszone przesłanie, że to nie tężyzna fizyczna stanowi siłę człowieka, a jego serce i intelekt. Tak prosty, ale jednak nie banalny morał z łatwością przypisać by można twórcom wytwórni Disneya. Co najważniejsze, temperatura wypowiedzi krytyków, którzy animację obejrzeli, świadczy o tym, że DreamWorks obrał właściwą drogę, z korzyścią zarówno dla producentów, jak i widzów. 
 
Polska wersja językowa "Jak wytresować smoka" została przygotowana z dużą starannością, dzięki czemu bohaterów słucha się z przyjemnością i sympatią dla nich. Największą zaletą animacji są jednak smoki, których jest w niej całe mnóstwo: małe, duże, zielone, czerwone, śmieszne, groźne, z kolcami na pysku. Twórcy bajki wykazali się nie lada fantazją w ich kreowaniu, a efekt ich pracy jest doprawdy zachwycający. 
 
Wydanie DVD filmu zostało wzbogacone o kilka interesujących dodatków. Jednym z nich jest reportaż ze studia nagraniowego, w którym poznajemy aktorów użyczających głosu Czkawce (Jay Baruchel), Astrid (America Ferrera), Stoickowi (Gerard Butler), a także Jonah Hilla i Christophera Mintz-Plasse'a. Zainteresowani ciekawostkami z planu i szczegółami produkcji mogą obejrzeć film z komentarzem jego twórców. Ponadto dystrybutorzy dodali do filmu bilet dla jednej osoby do JuraParku w Bałtowie, Solcu Kujawskim lub Krasiejowie. Do wyboru dubbing albo polskie napisy. Dźwięk zapisano w formacie DD 5.1 we wszystkich wersjach językowych.