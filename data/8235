<reviewer_mark>
8
<review>
Zrealizowane w 1987 roku "Chwasty" nie są w Polsce filmem szczególnie znanym. Fakt ten może dziwić zważywszy na nazwiska jakie widnieją w obsadzie filmu Hectora Babenco. Jack Nicholson i Meryl Streep w głównych rolach to rekomendacja jakich mało, co ciekawe duet ten mogliśmy jak dotąd oglądać na ekranie zaledwie dwa razy. Dodajmy do tego świetny scenariusz, nie gorzej obsadzony i zagrany drugi plan, a powstanie film, obok którego nie powinien przejść obojętnie żaden z miłośników X muzy. 
 
Francis Phelan (Nicholson) jest bezdomnym pijakiem. Całe dnie spędza w towarzystwie podobnych mu wykolejeńców, śpi, gdzie popadnie, odżywia się tym, co znajdzie lub co zaserwują mu w lokalnym schronisku. Jeśli uda mu się jeszcze zarobić parę centów na butelkę, do której uwielbia zaglądać, to do szczęścia nie potrzeba mu nic więcej. Może poza bliskością drugiej osoby, a tej Francis szuka u Helen (Streep), dla której ulica także jest domem. I tak oto para wyrzutków żyje z dnia na dzień, starając się przetrwać i nie zamarznąć w nocy pod kartonem, znaleźć coś do jedzenia i zalać smutki przy flaszeczce whiskey. 
 
Za każdym człowiekiem kryje się jednak jakaś przeszłość. Historię Francisa, jego życie, zanim został bezdomny, poznajemy stopniowo. Odwiedzane przez bohatera miejsca przywołują wspomnienia, dawne czasy nie dają o sobie zapomnieć. Szczególnie nie dają o sobie zapomnieć ci, których Francis skrzywdził najbardziej. A że do świętych nasz bohater nigdy nie należał, lista osób, przez które gryzie go sumienie, do krótkich nie należy. Na tym też skupia swoją uwagę Babenco - na konfrontacji z przeszłością. Poszukiwanie zrozumienia i wybaczenia nie dają Francisowi spokoju, a demony przeszłości nawiedzają go podczas pijackiego tanga. Spokój ducha ma więc zapewnić mu pojednanie się z opuszczoną wiele lat temu rodziną. Czy jednak akceptacja i przyjęcie go przez żonę i dzieci przyniesie Francisowi upragnione katharsis? 
 
"Chwasty" są adaptacją książki pod tym samym tytułem, a za przerobienie jej na scenariusz wziął się sam autor oryginału - William Kennedy. Nie dziwi więc fakt, że film tworzy spójną i logiczną całość, na którą składa się wiele wątków. To jednak nie scenariusz, a aktorstwo stanowi o sile tego filmu. W 1987 roku zarówno Jack Nicholson jak i Meryl Streep mieli już na swoim koncie po dwa Oskary i status megagwiazdy. Zresztą za role w "Chwastach" dostali po kolejnej nominacji. Nicholson w swoim stylu - niemalże wchodzi w skórę bezdomnego włóczęgi i jest bezbłędny w każdej scenie. Gdyby nie diaboliczny Gordon Gekko w interpretacji Michaela Douglasa w filmie "Wall Street" to pewnie on zgarnąłby trzecią statuetkę. Meryl Streep nie odstępuje mu na krok i choć dostała mniej czasu na ekranie to jej kreacja zapada w pamięć równie mocno. Scena modlitwy w kościele czy brawurowe wykonanie "He's me Pal" rozwiewają wszelkie wątpliwości czy nominacja dla Streep była słuszna. W filmie pojawia się także Tom Waits, który zawsze świetnie sprawdza się w rolach charakterystycznych. Jego kwestia: "Doktor powiedział, że mam raka. Pierwszy raz w życiu mam coś na własność" - to chyba najlepszy cytat z filmu. 
 
Hector Babenco nakręcił bardzo dobry i bardzo smutny film. Nie ma na ekranie wesołych pijaczków, są za to zgorzkniali alkoholicy. Ich marna kondycja fizyczna nie odbiega zbytnio od stanu psychicznego. Jednak nie jest to film o degeneratach, którzy przestali być ludźmi. To film o ludziach odrzuconych przez społeczeństwo, które z pogardą patrzy na ich brudne i zapadnięte twarze. Razem tworzą dziwną komunę, która wspiera się w trudnych chwilach i pomaga sobie w przetrwaniu. Dla porządnych obywateli są to tylko chwasty, których należy się pozbyć. 
