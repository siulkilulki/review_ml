<reviewer_mark>
8
<review>
Pod względem produkcji i popularności filmów w porównaniu z innymi państwami europejskimi Hiszpania wypada dość kiepsko. Można powiedzieć, że wraz z pojawieniem się Luisa Bunuela, a następnie Carlosa Saury i w końcu Pedro Almodovara obrazy z tego kraju dotarły do szerszego grona odbiorców. Wcześniej  mało kto słyszał o znaczącym osiągnięciu hiszpańskiej kinematografii. Niewątpliwie największa i - prawdę mówiąc - jedyna na skalę światową okazja nadarzyła się w roku 1955, kiedy to "Śmierć rowerzysty" w reżyserii Juan Antonio Bardema otrzymał nagrodę FIPRESCI na festiwalu w Cannes. Wyróżnienie to było w stu procentach zasłużone, gdyż film ten jest dziełem niebanalnym i frapującym, ze znakomitym finałem. 
 
Akcja rozpoczyna się na szosie w okolicach Madrytu. Maria Jose de Castro (Lucia Bose) i Juan Fernandez Soler (Alberto Closas) - dwoje kochanków z wyższych sfer pośpiesznie wraca do miasta. Po drodze śmiertelnie potrącają rowerzystę - człowieka z gminu. Ponieważ nie było żadnych świadków, postanawiają odjechać, nie powiadamiając nikogo. Nie chcą być zamieszani w tą sprawę. Następnego dnia w gazetach pojawia się informacja o tym incydencie. Natomiast Maria i Juan uczestniczą w przyjęciu u pana de Castro - męża dziewczyny (Otello Toso). Tam przyjaciel domu - Rafael Sandoval (Carlos Casaravilla) - dyskretnie wspomina jej, że widział ją zeszłego dnia na drodze do Madrytu i rozpoczyna tym samym swoją grę... 
  
Film ma trzy dość znaczące atuty. Z pewnością mamy do czynienia ze znakomitym scenariuszem. Porusza on dość ciężką tematykę wyboru, można rzec walki z sumieniem - własnym sobą. Ale to nie wszystko! Równolegle jesteśmy wciągani coraz głębiej w tajemniczą grę Rafaela. Atmosfera i nastrój filmu są arcymistrzowskie. Wraz z rozwojem fabuły pojawia się jeszcze jeden ciekawy wątek poboczny związany z postacią Juana, który rozkojarzony i zestresowany sprawą rowerzysty źle ocenia pracę pewnej studentki. 
 
Kolejnymi dwoma atutami są zdjęcia Alfredo Fraile oraz gra aktorska. Jeśli chodzi o zdjęcia, to zatrzymać należy się nad płynnością kamery. Doskonale łapie ona wewnętrzny stan bohaterów, wzmagając atmosferę filmu. Na ekranie cały czas panuje estetyzm. Sceny plenerowe, w salonach tudzież miejscach pobytu ludzi wytwornych oraz te w ubogiej dzielnicy powalają swoją prostotą i dosłownością. Gra aktorska jest natomiast bardzo emocjonalna. Odtwórcy głównych ról doskonale zagrali niepewnych swej przyszłości kochanków. Największe oklaski jednakże należą się Carlosowi Casaravillemu, który zagrał cynicznego i podłego Rafaela. Podobać się mogło, jak z wielką gracją, swobodą i złowieszczym uśmiechem, niczym jakiś baron zabawiał się kosztem innych.  
 
Na koniec chciałbym zaznaczyć, że w "Śmierci rowerzysty" następuje kilka zwrotów akcji. Sam finał jest zaskakujący i bardzo dynamiczny. Nastroje zmieniają się prawie jak w kalejdoskopie, a z ekranu wypływają fale emocji. To trzeba zobaczyć. Polecam!