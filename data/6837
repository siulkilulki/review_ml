<reviewer_mark>
6
<review>
Bilard jest dla mnie sportem wyjątkowym. Od kilku już ładnych lat sam próbuję swych sił na zielonym stole, choć sukcesów zbyt wielu nie mam. To, czego mi brakuje, to z pewnością opanowania. Dobry gracz musi poza świetnymi umiejętnościami mieć także zimną krew, by przy ważnych, decydujących wbiciach nie zadrżała mu ręka. Taki właśnie jest Vincent Lauria, bohater jednego z dwóch najbardziej znanych filmów fabularnych o tym sporcie. Nastolatek, którego gra młody Tom Cruise, posiada wszystkie cechy uprawniające go do tego, by był wielkim graczem. Wyróżnia go niesamowita łatwość wbijania bil oraz charakter typowy dla młodego cwaniaka. Jego chęć popisywania się próbuje utemperować doświadczony Eddie Felson, stary mistrz, który zostaje osobistym menedżerem chłopaka, po tym jak ujrzał ten wielki talent i zdał sobie sprawę, że przypomina on mu jego samego w młodości. Razem z dziewczyną Vincenta zaczynają zjawiać się na turniejach. 
 
Na początku warto zwrócić uwagę na to, że Paul Newman wcielający się w postać Eddiego miał do czynienia z tą postacią już wcześniej, gdy w 1961 roku ujrzał światło dzienne film "Bilardzista" z nim w roli głównej. Po 25 latach wraca jako starszy mężczyzna, który od dawna nie trzymał kija w dłoni. Nieżyjący już niestety aktor mógł się poszczycić jedynym w karierze Oscarem właśnie za tę rolę, choć na ekranie nie pokazuje nic szczególnego poza poprawnym wcielaniem się w postać. Jeśli ktoś z obrazu Martina Scorsesego powinien zostać uhonorowany tą statuetką, to prędzej Tom Cruise. Młody, najsłynniejszy chyba scjentolog świata był wtedy niebywale przebojowy i wydaje się, że ta rola została stworzona wprost dla niego. Cruise szaleje na ekranie, wbija bile tak trudne, że normalnego gracza mogą przyprawić o palpitację serca, odprawia przy stole tańce godowe i szczerzy w szerokim uśmiechu bialutkie zęby do kamery, jak gdyby chciał spytać: "Zagramy?". Jego popisy z czasem zaczynają być jednak irytujące dla wszystkich, poczynając od graczy, których odprawił z kwitkiem, a kończąc na widzach. Nie jest to bynajmniej zarzut do aktora, bo każdy powinien zdawać sobie sprawę, że tak jego rola właśnie miała wyglądać. 
 
Sam film reżysera wielu obrazów mających swe stałe miejsce w klasyce kina niestety nie wciąga. Dla osób biorących czynny udział w tym wspaniałym sporcie, lub jedynie interesujących się nim, denerwujący będzie brak jakichkolwiek emocji w czasie pojedynków. Vincent wygrywa i... tyle. Brakuje tu tych nerwów towarzyszących nam przy najlepszych pojedynkach Ronniego O'Sullivana czy Johna Higginsa (oczywiście w ich przypadku nie mniej pasjonująca gra nosi nazwę snooker), a szybsze ujęcia uderzanych bil zamiast dodawać dynamizmu - jedynie irytują. 
 
Odradzam seans "Koloru pieniędzy" tym, którzy bilardem interesują się niedługo. Film ukazuje przekupstwo i korupcję panującą w tym sporcie i pewnie można by to uznać za zaletę, gdyby nie fakt, że przez to nie ukazuje piękna tej gry. Vincent za namowami swego żądnego pieniędzy menedżera "podkłada" się w meczach z najsilniejszymi przeciwnikami tak, by potem nie było sytuacji, w której nie będzie chętnych, by grać z nim o gotówkę. Z tego wynika kolejny zarzut wobec obrazu Scorsesego. W prawdziwym świecie byłoby nie do pomyślenia, by jeden gracz (nie biorąc nawet pod uwagę, że jest to niedoświadczony młokos) był na tyle wybitnie uzdolniony, że jego menedżer jest w 100% pewien, iż ten ogra każdego, nawet najlepszego bilardzistę w Stanach. Tak też zresztą się dzieje, bo z czasem charakter głodny sukcesów i oklasków na jego cześć nie pozwala Vincentowi na to, by umyślnie przegrywał. Zawodnik z łatwością i wielką precyzją wykonuje tzw. "jumpy" i wbija bile o bandę, których nigdy nie można być do końca pewnym. Bo też wielkość najwybitniejszych graczy świata nie polega jedynie na zaliczaniu niesamowicie trudnych zagrań, lecz głównie na umiejętnym kontrolowaniu białej bili, dzięki któremu kolejne uderzenia są stosunkowo proste. Jeśli już reżyser zdecydował się na realne podejście do tematu ukazując brudy panujące w tym sporcie, to powinien również zdawać sobie sprawę, że jest to jedna z nielicznych gier, w których niesamowicie ciężko o tak wielką dominację jednego człowieka na najwyższym szczeblu rozgrywkowym. Zwróćmy uwagę, że wszystkie pojedynki kończące się przegraną Vincenta były przez niego tak naprawdę cały czas kontrolowane. Chciałbym jeszcze zwrócić uwagę na rzekomy "powrót" starego Felsona. Jak napisał jeden z użytkowników portalu Filmweb.pl: "średni i bez polotu". To chyba najbardziej trafne określenie. 
 
W dorobku Martina Scorsesego znajdziemy wiele ciekawszych obrazów, lecz mimo wszystko chwała mu za to, że nakręcił jeden z nielicznych filmów traktujących o poolu. Wyjdźcie z domu, zawitajcie do klubu i poczujcie ten zapach świeżego sukna, które tylko czeka, aż ułożone w trójkąt bile będą turlały się po nim raz po raz, od jednej partii do drugiej, z meczu na mecz, dzień i noc. 
