<reviewer_mark>
6
<review>
Już w pierwszych scenach holenderskiej animacji widać, że dla jej twórców – Albert 'ta Hoofta i Paco Vinka – punktem odniesienia były stare, rysunkowe bajki Disneya, takie jak "Zakochany kundel" czy "Piękna i bestia". Jest tu ta sama kreska, podobne kolory, piosenki, magiczny świat oraz nieskomplikowany, mądry przekaz. Autorzy "Świętego Mikołaja dla wszystkich" nie kopiują jednak pomysłów studia tylko po to, by przypodobać się widzowi. W ich pracy widać dużo autentycznej pasji i miłości do klasycznych animacji. Osoby ceniące szczerość i prostotę powinny to docenić, szczególni ci, którzy na Disneyu się wychowywali. Maluchy natomiast będą mogły się przekonać, że do udanej zabawy wystarczą subtelne środki wyrazu.  
 
         

W domu małego chłopca Maxa mieszka mnóstwo zwierząt: pies, kot, królik, kanarek i żółw, a nawet patyczak. Jest też fretka o imieniu Fredek, który swoją niesfornością przypomina Piotrusia Pana – ciągle che się bawić i niczego się nie boi. Kiedy straci swój pojazd – źródło największej radości – zapragnie nowiutkiego auta. Na jego szczęście zbliża się Wigilia i czas prezentów; na jego nieszczęście Święty Mikołaj nie rozdaje podarków zwierzętom. Fredek postanawia to zmienić. Razem z najwierniejszymi przyjaciółmi wyrusza więc na spotkanie z Mikołajem.  
 
Za sprawą charyzmatycznego głównego bohatera "Święty Mikołaj dla wszystkich" tętni życiem. Fredek może być pod wieloma względami wzorem dla małoletnich widzów, którzy na pewno polubią go za jego przebojowość i kreatywność. Jest w jego postawie też coś pouczającego – jako niepokorny idealista sięga po coś, o czym jego towarzysze boją się nawet myśleć, i nie myśląc o konsekwencjach, osiąga swój w założeniu nieosiągalny cel. A to może tchnąć w dzieci wiarę, że po marzenia warto sięgać, nawet gdy inni uważają, że im się nie uda. Ale Fredek ma też cechy, za które zostaje w bajce zganiony – to egoizm i brak lojalności. Zarówno on, jak i maluchy dowiedzą się, że prawdziwa przyjaźń wymaga czasem poświęceń. To jedna z mądrzejszych lekcji, jakich można udzielić dziecku.   
 
                             

"Święty Mikołaj dla wszystkich" jest bajką szczególnie lubianą w kraju jej powstania. Twórcy zadbali o to, by holenderscy widzowie znaleźli w niej sporo odniesień do swojej narodowej kultury – jak na przykład rzeźbę stworzoną przez jedną z pierwszych holenderskich animowanych postaci czy bardzo typowy port rybacki. Polscy widzowie co prawda nie wyłapią takich smaczków, ale wciąż pozostanie im odkrywanie nawiązań do klasyków sprzed lat (np. jeden z bohaterów do złudzenia przypomina Pana Płomyka z "Pięknej i Bestii", tylko że jest patyczakiem). A to może okazać się satysfakcjonującą rozrywką. 