<reviewer_mark>
8
<review>
"Asterix i Obeliks", film który jest aktorską wersją komiksu, podbił serca europejskich widzów, lecz niestety "tylko" europejskich, a szkoda, bo Amerykanie zdecydowanie nie docenili tej francuskiej produkcji. 
 
Jak dla mnie z dwóch części galijskiej opowieści, lepsza jest część pierwsza pt. "Asterix i Obeliks kontra Cezar". Nie oznacza to, że drugi film jest gorszy, ale w porównaniu do jedynki, stał się czystego rodzaju komedią, może za sprawą polskiego dubbingu?... Pomijając tę kwestie, część pierwsza ma chyba to coś, co prezentowały sobą już legendarne animowane bajki z tej serii, mianowicie przyjemny, miły klimat który stał się tłem do pokazania biegu życia w galijskiej wiosce i przedstawieniu perypetii jej niesfornych mieszkańców w iście sielankowy sposób, aż chciałoby się znaleźć wśród nich, prowadzić podobne pełne śmiesznych przygód życie. Nawet sami Rzymianie, którzy przecież mieli być uosobieniem pewnego rodzaju zła, prezentują się w sposób przyjemny, przyjazny, nie budząc odrazy czy niechęci. 
 
Wiele oryginalnych rozwiązań, co także zasługuje na pochwałę, przekonało mnie o wysokiej klasie tej produkcji... no i te kostiumy, muzyczka, aktorzy, którzy chyba godnie wywiązali się ze swych ról... W moich odczuciach podnosi to walory i ocenę filmu. Nie znajduję w nim większych wad godnych zauważenia i wspomnienia, które mogłyby do niego zniechęcić, a to, że wniósł do filmowego świata trochę świeżego powiewu i to, że daje się poczuć charakterystyczny zapach nowości znajduje u mnie aprobatę i przekonuje, że wart jest obejrzenia (choć jak już wcześniej wspomniałem nie oznacza to, że druga część jest gorsza...jest na pewno inna). 
 
Jest to film zdecydowanie rodzinny, idealny do niedzielnego śniadania, czy wieczornej kolacji.