<reviewer_mark>
2
<review>
Gdybyś miał zostać zwierzęciem, kim byś był? Takie pytanie pada z ust dyrektorki hotelu, do którego trafia David (Colin Farrell) – samotny mężczyzna, w średnim wieku o dość nieśmiałej powierzchowności. Po chwili namysłu odpowiada: homarem (po angielsku "lobster"), a gdy ma wyjaśnić powód swego wyboru, dodaje, że homary żyją sto lat i mają błękitną krew jak arystokraci. 
 Wybór właściwego zwierzęcia odgrywa dużą rolę w życiu człowieka przybywającego do wspomnianego hotelu. Gdy upłynie dozwolony czas pozwalający przebywać w rezydencji – 45 dni – osoba, której nie udało się w tym czasie znaleźć partnera spośród innych gości zostanie przemieniona w zwierzę, którego gatunek podała na początku.
     Léa Seydoux    
 Świat przedstawiony w "The Lobster" jest całkowicie totalitarny, a głównym celem społeczeństwa jest dążenie do wyeliminowania samotników, którzy sprzeciwiają się ideologii zakładającej, że istotą życia każdego człowieka jest posiadanie partnera. To właśnie ludzie samotni – rozwodnicy, wdowy – zmuszeni są przyjechać do hotelu, w którym mają szanse odnalezienia "drugiej połówki".  
 Jak każdy totalitaryzm, także ten indoktrynuje swoich obywateli, nie pozostawiając im żadnej prywatności i swobody w decydowaniu o własnych losach. Nie brakuje również ruchu oporu, który rodzi się w łonie systemu. Ich sposobem manifestacji swego niezadowolenia jest życie w samotności jako bunt przeciw narzuconemu przymusowi tworzenia związków. 
 To, co od razu rzuca się w oczy, obserwując postaci przewijające się w "The Lobster", to ich obojętność, beznamiętność, brak jakichkolwiek emocji. Nawet ton z jakim wyrażają swoje opinie jest monotonny i zimny. Kiedy David zwraca się do pewnej kobiety, mówiąc: masz piękne włosy, brzmi to bardziej jak stwierdzenie faktu niż komplement; i tak też jest odbierane przez jego rozmówczynię, której odpowiedź ogranicza się do zwykłego wiem.  
     Ben Whishaw,  John C. Reilly,  Colin Farrell    
"The Lobster" w dużej mierze opiera się na niedopowiedzeniach, przez co prawdziwe oblicze władzy i jej bezwzględności przejawia się w sytuacjach, które nie zawsze ukazane są widzowi wprost, a których może się bardziej domyślać. Wrażenie grozy i niepewności potęguje niepokojąca i urywana muzyka. Całość utrzymana jest w ciężkim klimacie, którego nie łagodzą z pozoru zabawne dialogi czy zachowania ludzi. Przeciwnie, wzmacniają one jedynie poczucie sztuczności całego systemu oraz społeczeństwa. 
 Film Y. Lanthimosa może byłby ciekawy, gdyby nie to, że jest on nudny. Historia i obraz rzeczywistości jaki przedstawiony jest w "The Lobster" nie wciąga ani nie zachęca do analizowania ich w większym stopniu. Porównując produkcję do innych antyutopii, wypada ona naprawdę kiepsko. "1984" na podstawie książki G. Orwella potrafił przerazić swym okrucieństwem i możliwościami kontroli pojedynczych osób; zaś "Dawca Pamięci" (2014) pokazywał jak może działać społeczeństwo, którego głównym celem jest świat bez bólu i cierpienia, a jednocześnie udowadniał, że uzyskanie takiego stanu daje jedynie pozorne szczęście i tak naprawdę prowadzi do emocjonalnej pustki.  
     Colin Farrell    
"The Lobster" wypada przy wspomnianych dziełach bardzo słabo. Głównie z powodu płytkości i nudy jaką zieje całość. Ukazanie totalitaryzmu samego w sobie, w jakiejkolwiek by on nie był postaci, nie wystarcza, by dzieło było ciekawe, intrygujące czy skłaniające do głębszych refleksji. Musi ono być jeszcze wiarygodne i przekonujące, a tego tutaj brakowało. 
 Można bronić "The Lobster", twierdząc, że środkiem wyrazu miała być abstrakcja i groteska przebijająca z prezentowanych zachowań ludzi, czy realiów wykreowanego świata. Niestety, sama historia jest nijaka. Nasuwa się tylko jeden komentarz, po obejrzeniu filmu: przerost formy nad treścią. 
