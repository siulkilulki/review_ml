<reviewer_mark>
8
<review>
Gdyby 20th Century Fox było biedną wytwórnią, zacząłbym podejrzewać, że do realizacji "Rio" dołożył się jakiś brazylijski urząd do spraw promocji regionów. Piękniejszych widoczków nie uświadczycie nawet w folderze turystycznym: plaże wyglądają, jakby obsypano je złotem, a morze i niebo są bardziej niebieskie od migdałów, o których myślicie co poniedziałek przy firmowym automacie do kawy.  Żadnych faweli, wojen gangów i elitarnych komando. W Rio de Janeiro ciągle trwa karnawał, a swoją zgrabną pupą w rytm samby kręci nawet pani dentystka. 
 
Bohaterem animacji jest Blu – mieszkająca w zaśnieżonym amerykańskim miasteczku papuga-nielot, która okazuje się ostatnim męskim przedstawicielem swojego gatunku. Naukowcy zamierzają połączyć Blu z samiczką Julią i tym samym zapobiec ich wyginięciu. Ptak wyjeżdża więc z właścicielką – zmierzającą ku staropanieństwu bibliotekarką – do Rio, gdzie mają nastąpić gody.   
 
Jak nietrudno się domyślić, w filmie chodzi o to, by Blu pokonał własne lęki (czyli nauczył się latać) i dojrzał (w sensie: spłodził potomstwo). Aby uwiarygodnić psychologiczną przemianę, twórcy pakują bohatera w kabałę z udziałem niecnych kłusowników i ich ptasiego pomagiera. W ekstremalnych sytuacjach Blu ma szansę rozwinąć skrzydła i zdobyć serduszko swej wybranki. Wątki romansowe i sensacyjne plotą się ze sobą niczym warkocz łowiczanki, by połączyć się w finale rozegranym podczas widowiskowej parady.   
 
"Rio" zrealizowano według zasady: dla każdego coś miłego. Dzieciaki znajdą tu sympatycznych bohaterów z pazurem i dopieszczoną pod każdym względem animację. Na dorosłych czekają niezłe żarty słowne oraz wpadające w ucho piosenki, skomponowane m.in. przez lidera Black Eyed Peas, Will i Ama. Efekty 3D są najlepiej widoczne w scenach, gdy ptaki kłapią dziobami w kierunku widza.   
 
Animacja Foksa idealnie nadaje się do obejrzenia w sezonie przedwakacyjnym. Zwiększa apetyt na egzotyczne podróże i promuje gorące tańce latynoamerykańskie. Pewnie nie wszystkich nas stać na bilet lotniczy do Rio de Janeiro. Na bilet kinowy na "Rio" zawsze można jednak wysupłać te kilkanaście złotych.