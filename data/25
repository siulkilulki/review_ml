<reviewer_mark>
9
<review>
Przyznam, że moje oczekiwania co do tego filmu były ogromne, ale "Avatar" je całkowicie spełnił. Wiele osób będzie tę produkcję krytykować, wiele wychwalać ją pod niebiosa. Ja, po 10 latach czekania na nią, powiem jak najkrócej, co o niej myślę. 
 
Najpierw o fabule, która była najbardziej krytykowanym elementem filmu. Rzeczywiście było kilka dialogów, które śmieszyły, np. tekst pilota: "Myślałeś, że tylko ty masz działa szmato!". Oczywiście fabuła jest prosta, niezbyt oryginalna, a postacie nie są zbytnio rozbudowane psychologiczne, ale czy ktoś na to zwróci uwagę, gdy będzie patrzył na tak przytłaczający obraz wypełniony efektami specjalnymi? Podług filmów, które wychodzą w aktualnym czasie, jak "Transformers: Zemsta upadłych", bądź "Szklana pułapka 4.0", gdzie fabuła to tylko papka napisana pod efekty, film Camerona prezentuje się niewiarygodnie dobrze, a prostota jego scenariusza działa na plus. Film jest długi, ale się nie nudzi, akcja trwa praktycznie nieprzerwanie, a dzięki efektowi 3D czuje się więź z głównymi postaciami. Jest trochę patosu, ale jest on odpowiednio wyważony, a film jest w kilku momentach nawet nieco wzruszający. Niezwykle ucieszyło mnie to, że mimo ograniczonej kategorii wiekowej, padło trochę trupów i polało się trochę krwi (także głównym, pozytywnym postaciom), a także to, jak przebiegała narracja filmu - praktycznie wszystko opowiada nam z początku główny bohater, Jake Sully (Sam Worthington), i tak samo się to kończy. Dodam jeszcze, że główna para naszych trzymetrowych bohaterów, to naprawdę fajne postacie. 
 
Ale teraz o tym, na co tak naprawdę przyszedłem do kina. Strona techniczna tego filmu to istny majstersztyk. To, że Cameron myślał nad tym filmem 10 lat, jest widoczne w każdej sekundzie filmu. Postacie, gatunki zwierząt, roślinność, broń, religia rasy Na’vi, to wszystko zostało wymyślone doskonale i znakomicie wygląda na ekranie. Scenografia została niemal całkowicie wykonana na komputerze, a rzadko można to dostrzec (i wszystko pięknie wygląda). Efekty specjalne z całą pewnością są jednymi z najlepszych, jakie powstały. O ile elementy mechaniczne prezentują się zwyczajnie (i tylko) dobrze, o tyle już Na’vi są wykonani perfekcyjnie. Jest to najlepszy efekt CGI, jaki do tej pory powstał i nie ma innej opcji, jak zdobycie przez film w tej kategorii Oscara. Muzyka jest dobra, oryginalna, choć czasami trąciła "Aliens", a najlepszym jej momentem jest zdecydowanie finałowa bitwa. Patrząc na film nie można narzekać, szczególnie, że jest on całkowicie w 3D. Czegoś takiego jeszcze nie było i robi to ogromne wrażenie, ta głębia sprawia, że czasami wręcz jest się w filmie (ostatnie 20 minut wręcz wciska w fotel). Nie będę się o tym zbyt dużo rozpisywał, bo mówię wam, to trzeba zobaczyć samemu, i to w kinie trójwymiarowym. 
 
Przez trzy godziny seansu bawiłem się świetnie i chyba oto właśnie chodziło, ale twierdzenie, że jest to najlepszy film dekady, jest nieco na wyrost. Choć jest to chyba najlepsze, co oglądałem w tym roku w kinie. Cameron potwierdził to, co o nim zawsze myślałem - że jest najlepszym reżyserem w Hollywood. Stworzył iście epicką przygodę i przywrócił do kin dobre kino sci-fi. Oczywiście "Avatar" nie jest tak dobrym filmem jak dwa pierwsze "Terminatory" i "Obcy", ale na pewno przebił "Prawdziwe kłamstwa" i "Titanica". Po swoim pierwszym seansie mogę polecić go wszystkim, którzy nie oczekują od niego czegoś więcej niż rewolucji technicznej, którą z całą pewnością jest, i to przez duże R.