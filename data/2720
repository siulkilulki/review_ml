<reviewer_mark>
9
<review>
Miło jest obejrzeć film ujmujący, z poetycznymi wstawkami, z naprawdę dobrą rolą utalentowanego aktorsko dziecka, pozwalający uwierzyć w istnienie prawdziwej miłości i ukazujący, na czym polega prawdziwa świętość. Z tego powodu przyjemnie mi się oglądało "Jasminum" Jana Jakuba Kolskiego. 
 
Wszystko zaczyna się w 1617 roku, gdy do klasztoru w Jaśminowie zostają przewiezione trumny wraz ze zwłokami trzech braci zakonnych, które pachną czeremchą, czereśnią i śliwą. Przez wiele lat bracia zakonni przejmują imiona niezwykłych braciszków i dziedziczą po nich zdolność wydzielania niezwykłych zapachów. We wspomnieniach ojców klasztoru przechowywane jest również proroctwo Barnaby o niezwykłym cudzie i pojawieniu się wśród zakonników świętego. Wszystko trwa aż do czasów współczesnych, gdy w klasztorze przebywa pięciu braci: ojciec Kleofas (Adam Ferency), brat Zdrówko (Janusz Gajos), brat Czeremcha (Krzysztof Pieczyński), brat Czereśnia (Dariusz Juzyszyn) i brat Śliwa (Grzegorz Damięcki). Sytuacja zmienia się, gdy do klasztoru przybywa młoda konserwator zabytków, Natasza (Grażyna Błęcka-Kolska) wraz z córuchną Gienią (Wiktoria Gąsiewska). 
 
W filmie unosi się magiczny klimat. Brat Czeremcha lewituje na znak bliskości cudu i pojawienia się świętego klasztor nawiedza święty Roch (bardzo dobra rola jednego z naszych najlepszych aktorów, Franciszka Pieczki), tkaniny nasączone zapachami zakonników mają moc działania na płeć przeciwną. Klimat budowany jest jednak przede wszystkim przez swojską świętość dnia codziennego: jeden z braci troskliwie zajmuje się maluńkimi kaczuszętami, brat Zdrówko podnosi świnki do góry, by mogły zobaczyć niebo (zwierzątka mają wszakże ciągle główki pochylone ku ziemi), ojciec Kleofas z pasją cytuje filmy Felliniego ("Amarcord" to jego ulubiony film) i czytuje gazetę będącą pod redakcją Marcina Prokopa, święty Roch wcale nie jest oburzony tym, że ptaki załatwiają swoje potrzeby fizjologiczne na jego pomniku i z pokorą umywa nogi bratu Zdrówko i Geniusi. Świętość nie polega na czynieniu cudów, lecz przede wszystkim na sumiennym wykonywaniu swoich obowiązków i przyjmowaniu z pokorą swojego losu. 
 
Poza magicznym scenariuszem i elegancką reżyserią na najwyższe uznanie zasługują aktorzy. Poza pochwalonym już przeze mnie Pieczką liście laurowe należy kłaść przed Januszem Gajosem, Adamem Ferencym, Wiktorią Gąsiewską i występującemu w autoironicznej roli gwiazdora Bogusławem Lindą. Wszyscy oni bez zbytniego szarżowania umiejętnie wcielają się w swoje postaci i nadają im ludzkie cechy. Cieniem na ten sielski aktorski obrazek kryje się w zasadzie tylko rola żony reżysera, Błęckiej-Kolskiej, która zbyt przekonująca nie jest. 
