<reviewer_mark>
9
<review>
Mocne, efektowne kino. "Sin City. Miasto grzechu" to film pełen brutalnych, gwałtownych scen, ale jednocześnie niepokojącego piękna. Reżyserowi Robertowi Rodriguezowi udało się stworzyć jedno z najważniejszych dzieł kina popularnego ostatnich lat. To film, który można postawić obok trylogii "Matrix" i "Władca pierścieni". 
 
 Skorumpowani policjanci, seksowne ulicznice i zdesperowani samozwańczy stróże prawa - ich losy krzyżują się w mieści grzechu. 
 
Cykl "Sin City" Franka Millera to jeden z najważniejszych amerykańskich komiksów. Inspirowane kinem i literaturą nor historie przez niektórych stawiane są obok prozy Raymonda Chandlera, Rossa MacDonalda. To porównanie wydaje się mocno na wyrost – Frank MillerMiller stworzył dzieło efektowne, ale tylko żerujące na schematach gatunku. Jednak przełożenie komiksu na język kina dało znakomite rezultaty. Film Rodrigueza doskonale wpisuje się w klasyczną amerykańską opowieść o ludziach bezwzględnych, zdeprawowanych i ze złamanym sercem. 
 
Mężczyźni w Sin City to brutalni twardziele. Jednak gdzieś tam głęboko skrywają dobro i szlachetność. Z pozoru zimni, dla kobiet są w stanie poświęcić wszystko. Nawet jeżeli przyjdzie im zapłacić wysoką cenę. Tu najważniejsi są trzej mężczyźni: Marv (Mickey Rourke) - twardy uliczny wojownik, który zawsze robi to, co chce, Dwight (Clive Owen) - prywatny detektyw, który nieustannie wpada w tarapaty, choć usilnie stara się ich uniknąć i Hartigan (Bruce Willis), ostatni uczciwy gliniarz w Sin City. Każdy z nich wplątuje się w poważne kłopoty przez swoją skrzętnie skrywaną szlachetność. Każdy z nich ratuje piękne kobiety… 
 
"Sin City. Miasto" grzechu to film piękny, fascynujący i odrzucający jednocześnie. Dzieło Rodrigueza już w samej warstwie plastycznej oddaje charakter papierowego oryginału. W skąpanych w deszczu obrazach dominują biel i czerń. Tylko na chwilę może pojawić się kolor - np. piękna czerwona sukienka, w którą ubrana jest tajemnicza i zmysłowa upadła kobieta. Kobieta jak z marzeń... 
 
Uściśleniem marzeń chłopców w każdym wieku są też męscy bohaterowie: zmęczeni, po przejściach, ale trzymający się zasad. Łajdacy, ale szlachetni. Współcześni kowboje walczących o sprawiedliwość w świecie, gdzie trudno ją znaleźć... Kino w najwyższym gatunku.