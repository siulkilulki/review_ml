<reviewer_mark>
8
<review>
Chicago, lata 90. Na każdym kroku czuć podniecenie, które wywołują zbliżające się święta Bożego Narodzenia. Mieszkająca na przedmieściach typowa amerykańska rodzinka wybiera się w podróż do Europy. W dzień wyjazdu, ze względu na awarię prądu wszyscy budzą się później niż planowali. Na skutek chaosu, który towarzyszy przygotowaniom do drogi na lotnisko, familia zapomina o 8-letnim Kevinie. Euforię chłopca, którą powoduje brak kontroli rodziców, szybko niweczy dwóch rabusiów, którzy w wigilijną noc zaplanowali włam do posesji państwa McCallisterów… 
 
     Joe Pesci,  Macaulay Culkin    
Znacie tę historię na pamięć, prawda? "Kevin sam w domu" należy do tych nielicznych filmowych produkcji, które wymykają się wszelakim ocenom, są odporne na erozje którą powoduje hejt, tak bardzo powszechny w złotej erze mass media. Bo… ten film nie posiada wad. W zalewie kinowego bullshitu, który dociera do nas każdego roku "Kevin..." jest filmem rozrywkowym par excellence. Chris Columbus stworzył dzieło perfekcyjnie wyważone, pełne uroczego poczucia humoru, jednak nie robiące z widza idioty, co dziś jest niestety bardzo powszechną praktyką wśród twórców kina "komediowego" pracujących w Fabryce Snów. Legendy Hollywood (Pesci) doskonale kooperują z artystami na szerszą skale wręcz anonimowymi, a otoczenie, w którym rozgrywa się fabuła, sprawia, że chcielibyśmy usiąść do wigilijnej kolacji w domu państwa McCallisterów. 
 
     Joe Pesci,  Daniel Stern    
"Kevin..." jest najbardziej kasową komedią wszech czasów – zarobił bagatela 500 milionów dolarów. Co ciekawe, nigdzie nie jest tak popularny w okresie świąt jak w naszym kraju. W Stanach Zjednoczonych kultem otacza się "To wspaniałe życie" i "W krzywym zwierciadle: Witaj, Święty Mikołaju". W Europie olbrzymią popularność zdobył "Love actually". Co zatem sprawia, że to właśnie nad Wisłą "Kevin…" stał się tak popularny? Sądzę, że wpływ na to ma idylliczny obraz Bożego Narodzenia przedstawiony w Kevinie. Dla Polaków, nad którymi pod koniec lat 90 wciąż ciążyło widmo PRL-u, świat przestawiony w obrazie Columbusa jawił się jako przepyszny i obfitujący w dobrobyt sen, coś o czym każdy marzył po wyrwaniu się z jarzma komunizmu.
     Macaulay Culkin    
"Bez Kevina nie ma świąt". I choć pewnie dla wielu z Was zabrzmi to groteskowo, to nie ma w tym ani cienia przesady. "Kevin..." jest bowiem rytuałem, których tak bardzo potrzebujemy, aby budować silne społeczeństwa i gorące więzi rodzinne. Dziś w świecie z Ikei, który na każdym kroku oferuje nam tandetę i brak przywiązania do czegokolwiek, "Kevin…" jawi się jako samotna wyspa pełna rozrzewnienia i wspomnień z dzieciństwa. Dla osób urodzonych w latach 90., do których i ja się zaliczam, święta naszej szczeniackiej młodości nierozerwalnie związane są z tym filmem. Dziś dla osób, które wiodą już dorosłe życie, "Kevin…" w Święta jest swoistym wehikułem czasu, na którego obraz wracają myśli o beztroskiej młodości i Bożym Narodzeniu spędzanym w towarzystwie tych, których już dziś pośród nas nie ma. To machina, wywołująca łzy wzruszenia na myśl o czasach, które już nigdy nie wrócą…