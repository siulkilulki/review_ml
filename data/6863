<reviewer_mark>
3
<review>
Zanim komedia Kuby Nieścierowa ujrzała światło dzienne, reżyser przyznawał, że inspiracją do jej powstania były wczesne filmy braci Coen. Na pierwszy rzut oka zgadza się parę rzeczy: jest małżeńska zdrada, poczciwiec pakujący się w kłopoty i nieporadni policjanci. Są nawet pojedyncze ujęcia i ustawienia kamery wypożyczone od amerykańskich mistrzów. Ale na tym koniec. Drugi rzut oka odziera ze złudzeń - "Kochanie, chyba cię zabiłem" z kinem Coenów ma niewiele wspólnego, bliżej mu do "13 posterunku" i "Rancza" aniżeli "Fargo" czy "Śmiertelnie prostego". Postaci wycięte są z grubego kartonu, za poczucie humoru robią czerstwe dowcipasy okraszone wulgaryzmami, aktorzy wypadają bardzo przeciętnie (z wyjątkiem, o którym później), a fabuła zbudowana jest z klisz rodem z hollywoodzkiego kina lat 80. i 90. Brakuje tylko reżysera, który tchnąłby życie w to filmowe monstrum.  
 
     Ireneusz Czop,  Arkadiusz Jakubik     

 
Nieścierowowi nie wystarcza bowiem filmowego warsztatu, czego dobitnym dowodem są pierwsze sekwencje filmu. Reżyser rozstawia swych bohaterów na fabularnej szachownicy, za nic mając prawa logiki i języka filmowego. Podczas gdy w jednej scenie filmowy twardy gliniarz siedzi na komisariacie, w następnym ujęciu widzimy go już w wypożyczalni wideo. Nieścierow przymyka oko na tego typu nonsensy, byle tylko wplątać swych bohaterów w kryminalną intrygę i puścić film w komediowy dryf. Przecież jakoś to będzie. 
 
     Zbigniew Zamachowski     

 
Najpierw poznajemy Pokojskiego (Zbigniew Zamachowski), analityka finansowego z warszawskiego City (tak, u Nieścierowa polska stolica to metropolia pełną gębą). Wiedzie spokojne i dobre życie aż do czasu, gdy przyłapuje swą żonę i szefa na łóżkowych harcach. Podczas szamotaniny przypadkowo zabija oboje kochanków. Pech w tym, że jego zbrodnia zostaje uwieczniona przez zaprzyjaźnionego detektywa, a feralne nagranie trafia w ręce Kacpra (Marcin Korcz), nieporadnego pracownika wypożyczalni płyt DVD. Wkrótce drogi mordercy i młodego chłopaka się skrzyżują, a obaj panowie ruszą w podróż, zostawiając za sobą kolejne trupy. W ślad za mordercą i jego zakładnikiem podąży także dwójka warszawskich policjantów: samozwańczy twardziel (Ireneusz Czop) pozujący na Brudnego Harry’ego oraz jego nowy partner – przesądny i ponury Graś (grany przez łysego Arkadiusza Jakubika).  
 
To właśnie ten ostatni ratuje film Nieścierowa. Jakubik kradnie dla siebie kilka najważniejszych scen, wcielając się w gliniarza trzęsącego się ze strachu przed pechem i… kotami. Niestety na tym kończy się lista plusów, które postawić można przy "Kochanie, chyba cię zabiłem". Pozostali aktorzy wypadają bowiem dość blado, a Nieścierow, który debiutuje na dużym ekranie, prowadzi swoją opowieść niepewną ręką. Co gorsze – nie potrafi wyściubić nosa poza wytarte fabularne schematy.  I choć w jego filmie na pozór dzieje się sporo (pościgi, trupy, narodziny męskiej przyjaźni), kolejne fabularne wolty raczej nikogo nie zaskoczą. Bo "Kochanie…" to filmowa przejażdżka, którą odbywaliśmy już setki razy. Zazwyczaj w lepszym towarzystwie.