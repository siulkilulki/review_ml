<reviewer_mark>
4
<review>
Alicja spełniła swoje marzenie: została kapitanem statku. W pierwszej scenie "Po drugiej stronie lustra" towarzyszymy jej w ucieczce przed piratami i – tu niespodzianka – akrobatyczne wyczyny bohaterki mają miejsce w świecie realnym, a nie Krainie Czarów. Nieugięta postawa i wyjątkowe osiągnięcia dziewczyny budzą szczery podziw, ale po osobie, która nigdy nie mówi "to niemożliwe", można się spodziewać wszystkiego. Alicja użyje tej frazy w "Po drugiej stronie lustra" tylko raz. I zaraz tego pożałuje.   
 
     Mia Wasikowska,  Johnny Depp   Disney Enterprises, Inc.   

Tym razem Alicja wraca do Wonderlandu przede wszystkim po to, by pomóc pogrążonemu w depresji Kapelusznikowi. Ten głęboko przeżywa utratę swojej rodziny i wciąż trzyma się nikłej nadziei, że jeszcze da się ją uratować. Sprawa wygląda jednak beznadziejnie – nawet Alicja wie, że umarłych nie da się wskrzesić. Ale widok pogrążonego w morderczej rozpaczy i gasnącego w oczach ukochanego przyjaciela sprawia, że dziewczyna podejmie się niemożliwego i wyruszy w podróż w czasie. Tyle, że w Krainie Czarów Czas to on (Sacha Baron Cohen) – Alicja będzie więc musiała go przechytrzyć. A jej zuchwałe zachowanie – chociaż motywowane szczytnym celem – zagrozi porządkowi magicznej krainy.  
 
W tej części wracają wszystkie postacie z "Alicji w Krainie Czarów", ale trzeba uczciwie zaznaczyć, że ich czas na ekranie nie został rozdzielony sprawiedliwie. O ile znikoma obecność Kapelusznika Johnny'ego Deppa to dla filmu żadna strata (ten bohater równie dobrze mógłby być w całości wygenerowany przez komputer i prawdopodobnie nikt nie zauważyłby różnicy), o tyle zaledwie pojedyncze sceny z udziałem Białej Królowej Anne Hathaway, Absolema, Kota z Cheshire, Mniamałygi i reszty wesołej ferajny pozostawiają już spory niedosyt, bo to głównie za nimi tęskniło się, wspominając pierwszą część. 
 
     Sacha Baron Cohen,  Johnny Depp   Disney Enterprises, Inc.         Helena Bonham Carter   Disney Enterprises, Inc.   

Filmowi przysłużyła się za to obecność Sachy Barona Cohena o rozbrajającym jak zawsze vis comica – jego Pan Czasu w futurystyczym kostiumie wnosi do filmu dużo humoru. Podobnie jak Helena Bonham Carter, której bohaterkę poznamy w tej części trochę bliżej. Nie zdradzę chyba zbyt dużo, pisząc, że Czerwona Królowa okaże się jednak nie taka straszna, jak się sama maluje. No i w końcu dowiemy się, dlaczego ma taką wielką głowę!  
 
"Po drugiej stronie lustra" wciąż jednak należy do Alicji – to jej troski, zarówno w jednym, jak i drugim świecie zajmują w filmie najwięcej miejsca. W realnym mierzy się z niczym nieskrępowanym, uderzającym ją ze wszystkich stron mizoginizmem, a w magicznym – odkrywa sedno więzi rodzinnych. Jeśli więc samo spotkanie z Waszymi ulubionymi bohaterami okaże się pod pewnymi względami mało satysfakcjonujące, pozostają jeszcze: nacechowane feministycznie przesłanie, że wbrew przeciwnościom losu z marzeń po prostu nie można rezygnować, oraz mądra lekcja o rodzinnej miłości i przebaczaniu. Rozkochanym w magii widzom czasem tyle wystarczy. 