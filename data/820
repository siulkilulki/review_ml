<reviewer_mark>
9
<review>
Wieczny żartowniś, bezkompromisowy indywidualista, moralny wykolejeniec i nieuleczalny romantyk. Nie liczy się z zasadami często balansując na granicy dobra i zła, za nic mając sobie jedno i drugie. Gdy kocha, to na zabój, a kiedy nienawidzi, to... też na zabój. Jest tylko jedna osoba, która potrafi pogodzić w sobie tyle sprzeczności – Deadpool. 
"Deadpool" nie jest kolejnym filmem o honorowym i niemalże kryształowym superbohaterze na wzór Supermana czy Kapitana Ameryki. Historia Wade’a Wilsona, który nabył pewne zdolności w wyniku okrutnego eksperymentu jakiemu został poddany może przypominać "narodziny" innych znanych bohaterów. Nie jest to jednak żaden "obrońca uciśnionych" ani szlachetny filantrop jak Profesor Xavier czy Batman. Działa na własną rękę i nie patrzy na konsekwencje ani nie bierze jeńców. Lepiej nie robić sobie z niego wroga, ale i przyjaźń wydaje się opcją dalece ryzykowną. Jego działania są tak nieprzewidywalne, że nigdy nie wiadomo, jaką decyzję podejmie i czego się dopuści. Jednocześnie jego postępowanie jest niezwykle konsekwentne i przemyślane, co czyni z niego skutecznego zabójcę i mściciela, którym jest w pierwszej kolejności. 
     Ryan Reynolds   Twentieth Century Fox Film Corporation  
"Deadpoola" ciężko byłoby przyporządkować jednoznacznie do jakiegoś gatunku. To połączenie pikantnej komedii romantycznej z dramatem o głębokiej i poruszającej historii oraz science fiction, bo przecież główni bohaterowie to postaci o nadnaturalnych zdolnościach. Nie brakuje tu widowiskowych scen akcji czy brutalnych i emocjonujących starć pomiędzy przeciwnikami, a przy tym ilość gagów i wszelkiego rodzaju dowcipów sytuacyjnych sprawia, że całość dosłownie tryska humorem.  
 Ciekawym i niezwykle udanym zabiegiem, który nadaje produkcji szczególnego kolorytu i klimatu, jest pozorna interakcja, w jaką główny bohater wchodzi z widzem. Wielokrotne zwroty skierowane przez Deadpoola wprost do obserwatora wydarzeń pozwalają stworzyć pewną ułudę uczestniczenia w nich - bycia częścią przedstawianej historii. To też kolejny element wzbogacający widowisko, a do tego wdzięczne pole do różnego rodzaju zabawnych i żartobliwych wstawek. 
 Nie ulega wątpliwości, że w filmie tryumfy święci Ryan Reynolds, który kompletnie przyćmił pozostałych aktorów, chociaż inni również wykazali się dużymi umiejętnościami. Deadpool w wykonaniu Reynoldsa, to niesamowicie wyrazista i barwna postać pretendująca wręcz do roli takiego symbolu jak Wolverine Hugh Jackmana lub Magneto Iana McKellena (by wspomnieć przykłady pierwsze z brzegu).  
     Brianna Hildebrand,  Ryan Reynolds   Twentieth Century Fox Film Corporation  
 Znakomicie wypadł także Ed Skrein w roli Ajaxa vel Francisa – szalonego doktora, którego zapał i zaangażowanie w pracy przywodzi na myśl działalność samego Mengele. Uznanie należy się również Stefanowi Kapicicowi grającemu dobrotliwego olbrzyma Colossusa oraz Briannie Hildebrand wcielającej się w Negasonic Teenage Warhead - zbuntowaną nastolatkę. Duet, jaki tworzą ci dwaj ostatni bohaterowie, jest wyjątkowo zgrany i od pierwszych chwil wzbudza sympatię. 
"Deadpool" z pewnością zadowoli nie tylko fanów uniwersum Marvela. Ta eklektyczna mieszanka, którą serwują nam twórcy filmu, jest w stanie przekonać nawet tych, którzy niekoniecznie zaliczają się do miłośników komiksowych postaci.   
