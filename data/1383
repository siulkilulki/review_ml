<reviewer_mark>
9
<review>
Jeśli dałoby się podsumować film jednym kadrem, to nowego "Mad Maxa" najlepiej puentowałby narwaniec z tryskającą ogniem gitarą. Film zdecydowanie zasługuje na swój tytuł – to szalona jazda bez trzymanki; niezwykle intensywna produkcja, która już teraz ma prawo pretendować do miana najlepszego blockbustera tego roku. 
 
     Tom Hardy   Warner Bros. Entertainment Inc.          Charlize Theron   Warner Bros. Entertainment Inc.   

Siedemdziesięcioletni George Miller, trzy dekady po nakręceniu ostatniej części swojej trylogii, powrócił do autorskiego konceptu i zrealizował go z werwą, której pozazdrościłoby mu wielu młodych reżyserów. W centrum historii nie obsadził jednak tytułowego bohatera, lecz wojowniczkę o wymownym imieniu Furiosa (Charlize Theron). Heroina dokonuje śmiałej próby ucieczki spod kontroli lokalnego watażki – Nieśmiertelnego Joe (Hugh Keays-Byrne, który wcielił się w rolę złoczyńcy w pierwszej odsłonie cyklu), zabierając ze sobą także więzione przez niego nałożnice. Los uciekinierek splata się z losem Maxa (Tom Hardy) i od tej pory muszą wspólnie gnać przez postapokaliptyczną pustynię, ścigani przez wrogie, w pełni zmotoryzowane armie.
Na tym wątku opiera się cała fabuła i to w zupełności wystarczy – istotą "Mad Maxa" są sceny akcji oraz przeżycia bohaterów. Wiodące postacie – Max i Furiosa – to bardzo interesujący protagoniści i to dla nich chcemy śledzić historię. Duże uznanie należy się Hardy'emu i Theron, którzy doskonale sprawdzili się w swoich rolach – na ich barkach spoczywa cały ciężar dramatyczny i dzięki ich grze możemy wczuć się w emocje bohaterów. W filmie nie ma zbyt wielu dialogów, lecz jest to niewątpliwie jego atut – służy to ukazywaniu emocji i idealnie wpisuje się w rzeczywistość świata wykreowanego przez Millera. Nie chcę tutaj umniejszać wartości jego trylogii, ale mam wrażenie, że dopiero w "Fury Road" reżyser miał środki, by w pełni ukazać swoją wizję. Bez zahamowań odsłania szaleństwo nie tyle tytułowego Maxa, ile całego jego otoczenia. Kalejdoskopem kontrowersyjnych i groteskowych efektów nadaje światu (szaloną) duszę, szokując przy okazji bardziej wrażliwych widzów.
       Warner Bros. Entertainment Inc.   

Miller pozbywa się wszelkich ograniczeń także w scenach akcji – te zajmują większość czasu ekranowego, ale żadna z nich nie nuży. Twórca popisał się niezwykłą kreatywnością i energią, a na pochwałę zasługuje fakt, że korzystał głownie ze starych, dobrych, praktycznych efektów specjalnych i popisów kaskaderskich (choć w jednym ujęciu użycie komputera jest równie widoczne, co zbędne). Fantastycznie w sceny akcji wkomponowuje się także muzyka – szczególnie w momentach, w których filmowy soundtrack synchronizuje się z wojennym akompaniamentem gitarzysty i bębniarzy armii Joe'a. W konsekwencji tych zabiegów, każdą scenę akcji świetnie się ogląda; każda jest rewelacyjnie nakręcona i w każdej można wyczuć napięcie.
Film Millera będzie gratką zarówno dla widzów nie zaznajomionych z oryginalną trylogią, jak i dla jej fanów – reżyser wtłoczył tutaj całą masę autocytatów z poprzednich części i ani na moment nie zdejmuje nogi z pedału gazu. Zakończenie może wprowadzić widza w małą konsternację, ale wszystkie zalety sprawiają, że nowy "Mad Max" zdecydowanie wyróżnia się na tle dzisiejszych, przepełnionych CGI blockbusterów. Można powiedzieć nawet więcej – to prawdziwy unikat.     
