<reviewer_mark>
9
<review>
Bohaterem filmu jest mężczyzna o imieniu Mark (Arnold Schwarzenegger), który jest szeryfem małego miasteczka w Stanach Zjednoczonych. Pewnego dnia w domu policjanta zjawia się jego stary przyjaciel, który prosi go o pomszczenie śmierci swojego syna. Mark przybiera nową tożsamość i szybko zdobywa uznanie szefa organizacji. Gdy dowiaduje się, że gangsterzy próbowali zabić agenta FBI, Mark łapie za broń i wypowiada wojnę całej mafii. 
 
     Arnold Schwarzenegger     

Prawdę mówiąc, "Jak to się robi w Chicago" jest filmem, który bardzo mnie zaskoczył, a zwłaszcza pod kątem fabularnym. Arnold Schwarzenegger przyzwyczaił widzów do gry byłych komandosów, zabójczych maszyn czy też głupkowatych mięśniaków. Rola w produkcji, która ''obraca się'' wokół mafii, była dla byłego kulturysty nie lada wyzwaniem, lecz po obejrzeniu obrazu można stwierdzić, że połączenie gatunku kina gangsterskiego z typowym filmem akcji było zabiegiem bardzo udanym, wyróżniającym się z tłumu innych tego typu produkcji. Fabuła nie koncentruje się tylko i wyłącznie na działalności mafijnej organizacji, ale również na życiu naszego bohatera, jak się zachowuje, co przeżywa oraz z jaką łatwością upodabnia się do przestępcy, biorąc pod uwagę fakt, że w swoim codziennym życiu broni prawa, a nie działa na jego granicy.
     Arnold Schwarzenegger     

Miłośnicy takich produkcji jak "Ojciec Chrzestny" czy "Człowiek z blizną" poczują się jednak odrobinę zawiedzeni. W filmie nie chodzi bowiem o handel bronią, narkotykami, alkoholem czy też cele do wyeliminowania, lecz o rozpracowanie struktur organizacji mafijnej od wewnątrz. W filmie nie brakuje emocjonujących strzelanin i wartkiej akcji, która jest ozdobą całej produkcji. Ponownie możemy zaobserwować motyw pojedynku naszego ekranowego herosa z armią lepiej uzbrojonych i wyszkolonych w boju przeciwników. 
     Robert Davi,  Kathryn Harrold,  Arnold Schwarzenegger     

Kreacje aktorskie stoją na wysokim poziomie. Arnold Schwarzenegger bardzo dobrze odnalazł się w roli podwójnego agenta, który za uznanie i szacunek jest w stanie zrobić niemalże wszystko. Pozostali aktorzy wykazali się równie wysokimi umiejętnościami, dzięki czemu nie tracimy wrażenia, że oglądamy rasowy film gangsterski. 
"Jak to się robi w Chicago" to film bardzo niedoceniany, lecz jak najbardziej udany. Film należy polecić fanom niezbyt wymagającego kina gangsterskiego. 