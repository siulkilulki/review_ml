<reviewer_mark>
9
<review>
"Nosferatu wampir" w reżyserii Wernera Herzoga jest remakiem słynnego filmu Friedricha Wilhelma Murnaua pod podobnym tytułem "Nosferatu: symfonia grozy" z roku 1922. Zarówno pierwowzór jak i obraz z 1979 roku należą do fantastycznego nurtu ekspresjonizmu. Charakteryzował się on upodobaniem do niesamowitych i irracjonalnych historii. Odwoływał się również do literatury romantyzmu ("Zmęczona śmierć" Fritza Langa). Pojawiały się nawet kryminały ("Doktor Mabuse", "M" również Langa) i dramaty społeczno-psychologiczne zwane Kammerspielfilmami ("Portier z hotelu Atlantic" Murnaua). Filmy te posiadały tajemniczą bądź mroczną atmosferę. Od strony wizualnej natomiast charakteryzowały się grą światła i cienia. Powstawały w latach 20. i na początku 30. (do objęcia władzy przez Hitlera) XX wieku. 50 lat młodsze dzieło Herzoga wyraźnie do nich nawiązuje (niesamowita historia, mroczna atmosfera, bardzo bogata gra światła i cienia). Oczywiście nasz obraz zawiera również typowe elementy twórczości jego reżysera. Są to przede wszystkim zainteresowanie naturą (wręcz kapitalne zdjęcia) oraz upsychologizowanie postaci tytułowej, dzięki czemu film ten staje się tak naprawdę dramatem. Do tego nie ma w nim wielu dialogów, a zamiast nich możemy podziwiać urozmaiconą mimikę i gesty. 
 
Oczywiście "Nosferatu wampir" podobnie jak obraz Murnaua jest luźną adaptacją powieści Brama Stokera. W porównaniu do książki i pierwowzoru filmowego produkcja Herzoga różni się nieznacznie. Oprócz nadaniu duszy hrabiemu Draculi – niewątpliwie najistotniejszej różnicy – mamy też mniej istotne szczegóły, takie jak: zamienienie imion Lucy i Miny oraz odmienne nastawienie doktora van Helsinga do zaistniałej sytuacji. Nie wierzy on tu w istnienie wampira i próbuje wszystko racjonalnie wytłumaczyć. 
 
Jak we wszystkich filmach Wernera Herzoga szczególną uwagę należy zwrócić na zdjęcia i montaż. Możemy podziwiać tu fenomenalne krajobrazy oraz miasto z jego okolicami. Jedną z najlepszych scen w historii kina, jeśli chodzi o ten element, jest podróż Harkera do zamku Draculi – mogę oglądać ją w nieskończoność. Nie należy jednak skupiać się wyłącznie na pracy pana Schmidt-Reitweina i zapominać o grze aktorskiej, która jest równie wspaniała. Chodzi mi tu najbardziej o wspomnianą wcześniej mimikę i grę ciała. Nie zdziwię chyba nikogo stwierdzeniem, że Klaus Kinski był najbardziej wyróżniającym się aktorem (o jego roli wspomnę troszkę dalej). Poza Kinskim szczególnie podobać się mogli: Isabelle Adjani (Lucy), Bruno Ganz (Harker), Walter Ladengast (van Helsing) i Roland Topor w roli dość głupkowatej, ale mimo to ciekawej. Następnym wielkim atutem filmu jest muzyka skomponowana przez zespół Popol Vuh. W doskonały sposób podkreśla ona mroczną i tajemniczą atmosferę tegoż dzieła. 
 
Herzog w większości swoich produkcji (filmy fabularne, ale również dokumentalne) pokazywał jednostki wyróżniające się na tle społeczeństwa. Byli to choćby: Aguirre, Kaspar Hauser czy Walter Steiner. W tym filmie natomiast jest to wampir. W kulturze był on utożsamiany ze złem. U Wernera natomiast można powiedzieć, że jest symbolem cierpienia. Klaus Kinski – niezwykle ekscentryczny człowiek – znakomicie pokazał dramat wampira. Głęboko w pamięć zapadł mi jego sposób mówienia ukazujący znużenie życiem postaci tytułowej. Bardzo ważne są ponadto dwie sceny, w których hrabia Dracula mówi o... Tutaj pozwolę sobie nie uchylać rąbka tajemnicy. Pragnę jeszcze dodać, że Herzogowski Nosferatu, choć jest postacią złą (nie da się ukryć), to jednak wzbudza sympatię i co ważniejsze współczucie widza. 
 
Namawiam wszystkich gorąco do zapoznania się z tym dziełem. Mam nadzieję, że spodoba się Wam tak bardzo jak mi. 
