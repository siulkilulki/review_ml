<reviewer_mark>
5
<review>
"Profesor Wilczur" zekranizowany w 1938 roku to kontynuacja cieszącego się sporą popularnością nakręconego zaledwie rok wcześniej "Znachora". Ponownie mamy do czynienia z adaptacją powieści Tadeusza Dołęgi-Mostowicza, którego fabuły zdominowały w pewnym stopniu kino polskie pod koniec lat 30. Warto wspomnieć, że seria przygód o Wilczurze to twórczość pisarska bardzo dobrze wtedy znana, a dziś wciąż umiarkowanie ceniona wśród czytelników współczesnej literatury popularnej. O powodzeniu tych tekstów może świadczyć chociażby kolejna — dodać należy, że znacznie przewyższająca poziomem film poprzedni — adaptacja "Znachora" nakręcona przez Jerzego Hoffmana w 1981 roku. 
 
Za reżyserię raz jeszcze odpowiedzialny jest Michał Waszyński — jedna z najważniejszych postaci polskiego kina okresu międzywojennego. To typowy rzemieślnik, którego twórczość pozbawiona artystycznego piętna bywała — z wyjątkiem udanego "Dybuka" — wyjątkowo nierówna. W napisanym przez Anatola Sterna przeciętnym scenariuszu można dostrzec redukcję mniej lub bardziej ciekawych treści względem literackiego pierwowzoru — usunięty został na przykład wątek traktujący o miłości względem tytułowego protagonisty. 
 
Akcja dzieje się tuż po wydarzeniach znanych ze "Znachora". Rafał Wilczur, który będąc wówczas tytułowym uzdrowicielem bez posiadanej tożsamości spowodowanej utratą pamięci, trafia przed sąd na skutek kradzieży narzędzi i prowadzenia nielegalnych praktyk medycznych. Zdemaskowany przez doktora Dobranieckiego, jego dotychczasowego zastępcy, zostaje uniewinniony i obejmuje swoje stanowisko w klinice. Mimo odzyskania dawnej sławy, Wilczur wciąż pozostaje kontrowersyjną postacią. Jego wykład traktujący o wskrzeszaniu zmarłych wywołuje oburzenie wśród części profesury polskiego świata medycznego. Jednak nie to stanowi temat filmu Waszyńskiego. Struktura całości jest teoretycznie taka sama jak w części poprzedniej — ponownie dominują dwa wątki. Pierwszy stanowią zmagania tytułowego bohatera z notorycznie pojawiającymi się niesprawiedliwościami losu, drugi — kontynuowany wątek melodramatyczny, a więc nieszczególnie zajmujące problemy małżeństwa Marysi i Leszka spowodowane wtargnięciem do ich życia Juliusza Dembicza. 
 
Postać profesora Wilczura, w którego rolę wcielił się fenomenalny Kazimierz Junosza-Stępowski (prawdopodobnie najwybitniejszy aktor międzywojnia), nakreślona jest dość jednoznacznie. Widnieje on przede wszystkim jako człowiek bezgranicznie dobry, który wykorzystuje swoją wiedzę i umiejętności jedynie w słusznych celach — ofiaruje innym pomoc bez względu na okoliczności. Jego altruizm niesie ze sobą jednak pewną dozę niezdrowego szaleństwa. Jakże wymowna jest scena, w której do jego domu włamuje się Jemioł — tu w świetnej kreacji Jacka Woszczerowicza — zdegradowany inteligent, znany z poprzedniego filmu jako sprawca wszelkich nieszczęść, które spadają na Wilczura. Bohater jednak go nie rozpoznaje i wita złodzieja traktując go jak przyjaciela. Co zaskakujące, zupełnie nie przejmuje się jego niegodziwymi zamiarami, a co więcej — wręcza mu nawet własne pieniądze, a następnie staje się jego wiernym towarzyszem. Ta wyniesiona nachalnie na piedestał idea społecznikostwa stanowi o głównym przesłaniu jakie niesie ze sobą film. Świat przedstawiony oparty jest na dominacji mieszczańskiej skali wartości, która przeciwstawiona jest ingerencją świata obcych, którzy burzą przyjęty ład i porządek. Przeciw Wilczurowi spiskuje jego kolega doktor Dobraniecki, który — podsycony przez zazdrosną małżonkę — postanawia ostatecznie pogrążyć chirurga po jego nieudanej operacji. Bohater w dość naiwny i niewiarygodny sposób kończy swoją karierę medyczną. W jednej chwili zostaje napiętnowany i wygnany nawet przez tych, którzy nie raz korzystali z jego bezinteresownej pomocy. Pojawia się więc schemat dość podobny do tego ze "Znachora". W tym wypadku istotne jest już jednak cierpienie w pełni świadome. Wilczur bowiem odcina się ponownie od brutalnego miejskiego świata na rzecz symbolicznie przeciwstawnej wsi nie tracąc tym razem pamięci. Nie występują już — jak w filmie poprzednim — czynniki losowe, które wpłynęły na utracenie pozycji społecznej bohatera. Przyczyną jego nieszczęścia jest w pewnej mierze jego własny błąd, który ostatecznie był powodem śmierci człowieka. Biorąc jednak pod uwagę zawód lekarza, który naturalnie wiąże się z ryzykiem, takie tłumaczenie jest niewystarczające, a nagonka na Wilczura i jego ucieczka sprawia w świetle tych wszystkich wydarzeń wrażenie zbyt nieprawdopodobnej. 
 
O ile wątek historii tytułowego bohatera skonstruowany jest jeszcze na możliwie wysokim poziomie, o tyle film nie sprawdza się zupełnie jako melodramat. Płaska, teatralna gra zarówno Elżbiety Barszczewskiej w roli Marysi, córki Rafała Wilczura, jak i Witolda Zacharewicza w roli Leszka, dziś wywołuje jedynie skrzywiony uśmiech na twarzy. Problem zazdrości, która spowodowana jest pojawieniem się Juliusza Dembicza, w którego wcielił się Dobiesław Damięcki, napędza falę nieporozumień pomiędzy młodym małżeństwem. Sceny z ich udziałem nacechowane są ckliwością i sprowadzają się do wymiany prostych, sentymentalnych kwestii mających na celu grę na prymitywnych uczuciach widza. Niegodne uwagi kłopoty pary, podkreślone przez aktorstwo pełne maniery i nienaturalności, są zdecydowanie najmniej udanym elementem filmu. 
 
Obraz znacznie lepiej wypada pod względem warsztatowym. Zdjęcia zrealizowane przez Zbigniewa Gniazdowskiego i Alberta Wywerkę są kolejnym przykładem stanowiącym o wysokim poziomie polskiej szkoły sztuki operatorskiej. Większość scen została zarejestrowana w skromnym atelier z wykorzystaniem nieskomplikowanej, nie rzucającej się w oczy scenografii wykonanej przez Jacka Rotmila. Dominują stosunkowo proste, aczkolwiek dość szczegółowo przemyślane ujęcia. Widoczne jest zręczne korzystanie z różnorodnych planów filmowych. Na uwagę zasługuje również fenomenalna praca samej kamery, w tym zastosowanie montażu wewnątrzkadrowego, który nadaje obrazowi odpowiedniej dynamiki i płynności. Wszystkie te w pełni świadomie użyte środki filmowe świadczą o doskonałej wiedzy autorów o języku kina. 
 
Dzieło Waszyńskiego w swoim czasie zostało ciepło przyjęte przez krytyków. Należy dodać, że twórcy — którzy ze względu na brak pomocy finansowej ze strony państwa nie dysponowali wielkimi budżetami w tamtym okresie — dostosowywali się do zachcianek widzów. Polski film międzywojenny odzwierciedlał więc gusta publiczności drobnomieszczańskiej. Poziom naszego kina w latach międzywojnia był — możliwe, że również przez to — wyjątkowo słaby. Dominowała bowiem jednolitość w budowaniu struktury dzieła filmowego oraz stałe powielanie tych samych schematów. Ocena ta nabiera dopiero właściwego wyrazu, kiedy zestawi się powstające w tym okresie zagraniczne produkcje, wyprzedzające rodzimą kinematografię o kilkanaście lat, co zważywszy na wówczas bardzo młody wiek kina, jest ogromną przepaścią. "Profesor Wilczur" poddany więc obiektywnej ocenie plasuje się bez wątpienia gdzieś poniżej przeciętnej światowej. Z drugiej jednak strony, jak na ówczesne polskie standardy był to obraz postępowy, przejawiający pozytywne wartości, szczególnie zauważalne w warstwie technicznej.