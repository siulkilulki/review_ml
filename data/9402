<reviewer_mark>
7
<review>
Western klasyczny to gatunek filmowy lat 30., 40. i 50. XX wieku. Kręcony był w Ameryce jako swoisty odpowiednik mitologii greckiej. Pełno w nim sławnych herosów i legend o dzikim zachodzie znanych każdemu. Złamana strzała Delmera Davesa, reżysera nakręconej siedem lat później "15:10 do Yumy", jest przedstawicielem tego gatunku, aczkolwiek nie podałbym tego tytułu jako przykładu najbardziej reprezentatywnego. 
 
"Złamana strzała" opowiada historię Toma Jeffordsa (James Stewart), człowieka, który próbuje nawiązać pokojowe stosunki z Apaczami, niepozwalającymi kurierom pocztowym przewozić listów na ich terenie. Sztuka ta mu się udaje i kolejnym krokiem jest podpisanie całkowitego pokoju z Indianami, co nie wszystkim się podoba. 
 
Obraz Davesa wydany został w 1950 roku i na pierwszy rzut okna mogłoby się wydawać, że jest to kolejny western klasyczny, ale tak nie jest. Tym, co wybija ten film ponad konwencje gatunku, jest próba usprawiedliwienia Indian oraz przedstawienie społeczeństwa amerykańskiego jako grupy kierującej się stereotypami, które są umacniane przez wojnę z czerwonoskórymi. Tom spotyka po drodze do miasta rannego Apacza, czternastoletniego chłopca ze śrutem w plecach i postanawia mu pomóc. Wódz plemienia to docenia i puszcza go wolno, po tym jak o poranku zostaje on otoczony przez grupę szukającą chłopca. Po powrocie do miasta staje w obronie Indian, których przemoc jest wyolbrzymiana, a każdego z nich traktuje się tak samo, co jest według niego krzywdzące. Twierdzi też, że może zawrzeć porozumienie z niedawno poznanym wodzem Indian. Dokonuje tego i ukazuje tym samym, że odrobina dobrej woli może zdziałać o wiele więcej niż setki strzelb i łuków. Obrona Indian jest tu posunięta do tego stopnia, że wódz Apaczów, Cochise, jest w tym filmie praktycznie protagonistą. Mamy też w filmie klasyczny obraz Indian w postaci buntowników z plemienia Cochisea, którzy chcą zakłócić pokój, w tym sławnego Geronimo. Stewart zagrał w swoim stylu na dobrym poziomie, aczkolwiek nie jest to jego najlepsza rola. W pamięć zapada Jeff Chandler jako Cochise - znakomicie odegrana rola ponurego, opanowanego i inteligentnego wodza Indian. 
 
Jak widać, "Złamana strzała" wpisuje się w konwencję klasycznego westernu, jednocześnie wybijając się ponad nią, ponieważ produkcja ta jest wyjątkowo proindiańska. Fanom gatunku polecam. Reszta może się trochę nudzić z powodu przewlekłych scen romansu Toma z Indianką z plemienia Cochise.  
