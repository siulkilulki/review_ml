<reviewer_mark>
10
<review>
Z Almodóvarem jest jak z Allenem – albo się jego filmy uwielbia, albo nie trawi. Filmy Pedra Almodóvara są do siebie podobne. Na pozór nie wnoszą nic nowego. Kipią namiętnością, seksem, pełno w nich romansów, zdrad. W swoich filmach reżyser, scenarzysta i producent ukazuje różne oblicza miłości i pożądania.  
Sama się dziwię, że dopiero teraz obejrzałam "Volver". Cruz i Almodóvar to połączenie niemal nierozerwalne. To ten reżyser odkrył aktorkę. To ona jest jego muzą. To na kolejne filmy reżysera, w których występuje właśnie Penélope Cruz czekam z największą niecierpliwością.  
 
"Volver" historia kobiet z jednej rodziny. Historia obrazująca, iż życie jest nierozerwalnie związane z postępowaniem przodków. Trudno jest odciąć się od rodziny. W wielu sprawach postępuje się podobnie. Czasami zbieżność wydarzeń aż zaskakuje. Ale to właśnie postępowanie starszych osób w rodzinie rzutuje na postępowanie nowych pokoleń. Raimunda (Penélope Cruz) to żona, matka, siostra i córka. Jej życie na pozór wydaje się uporządkowane. Lecz wszystko się zmienia, gdy zostanie popełniona pewna zbrodnia. I gdy ktoś niespodziewanie powróci... 
 
Samo nazwisko Cruz wskazuje na to, że film jest dobry. A gdy dodatkowo film zdobędzie mnóstwo nagród, przy ogromnym udziale tejże aktorki… Krótko: cudowna Penélope nigdy nie zawiedzie swoich fanów. Swoją drogą Pedro Almodóvar jakby bał się odkrywać nowe talenty. W jego filmach w głównych rolach wciąż przewijają się ci sami aktorzy. Ale to może nawet i lepiej. Miło było podziwiać Carmen Maurę, która także wcześniej miała do czynienia z reżyserem, chociażby w filmach "Kobiety na skraju załamania nerwowego" czy "Matador" u boku Antonio Banderasa. O aktorach grających mnóstwo ról u tego reżysera nie trzeba wiele mówić. Wiadomo, że nie znalazły się w filmie przypadkowo. Almodóvar jest pewną marką, jak Armani, świadczącą o prestiżu filmu. 
 
Zdjęcia w "Volver" obrazują niezwykły klimat Hiszpanii. Zarówno ten nierozerwalnie związany z wielkim Madrytem,  jak i z atmosferą małego miasteczka w Kastylii - La Manchy kojarzącej się z Don Kichotem i jego bezcelową walką z wiatrakami. Widać pewną zbieżność z losami bohaterów. Niczym walka z wiatrakami wydaje się każda próba odrastania od swoich korzeni i ucieczki od rodziny, z którą niekoniecznie żyje się w dobrych stosunkach. 
