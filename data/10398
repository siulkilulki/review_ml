<reviewer_mark>
7
<review>
"Marvel Studios: Assembling a Universe" to czterdziestominutowy dokument, wyświetlony w stacji ABC 18 marca 2014 roku zamiast jednego z odcinków serialu "Agenci T.A.R.C.Z.Y." Wraz z twórcami cofniemy się w czasie i będziemy świadkami zapowiedzi pierwszego z serii filmów – "Iron Mana" z 2008 roku. Usłyszymy wypowiedzi realizatorów, poznamy historię powstawania scenariusza (co ciekawe, początkowo żaden z trzydziestu scenarzystów wybranych przez studio nie chciał się podjąć napisania skryptu), zobaczymy materiały zza kulis i niewykorzystane filmowe fragmenty. Szef Marvel Studios, Kevin Feige, opowie o możliwości nakręcenia filmu o grupie superbohaterów Avengers, co w tamtym czasie wydawało się wielu fanom karkołomnym i niemożliwym przedsięwzięciem. 
 
Chronologicznie poznajemy kulisy kolejnych produkcji Marvel Studios, od "Iron Mana" po drugiego "Thora". Dowiadujemy się, dlaczego wybrano danego reżysera, z czego wynikały decyzje castingowe i co sprawiło, że zdecydowano się adaptować przygody poszczególnych bohaterów. Twórcy opowiadają o swoich pomysłach i łączeniu kolejnych filmów. Wśród anegdot i ciekawostek brylują historie Samuela L. Jacksona (Nick Fury) opowiadającego o tym, jak w komiksie "Ultimates" zobaczył swoją twarz i Clarka Grega (agent Phil Coulson), który bał się, że go wytną i twierdzi, że dowiaduje się wszystkiego jako ostatni. 
 
Wszystko opowiedziane jest przy pomocy dynamicznego montażu, na zmianę widzimy sylwetki twórców, fragmenty filmów, zdjęcia i kadry z komiksów uzupełnione głosem z offu. Odbiór urozmaicają również fragmenty programów telewizyjnych i animowane wycinki z gazet. Dzięki temu zróżnicowaniu ogląda się wszystko bez znużenia. Zaprezentowano również nowe rysunki koncepcyjne (ujawniające wygląd Scarlet Witch i Quick Silvera) oraz materiały z nadchodzących filmów, m.in. granych obecnie w kinach "Strażników Galaktyki" oraz "Avengers: Age of Ultron" i "Ant-mana". 
 
"Marvel Studios: Assembling a Universe" to przede wszystkim produkcja skierowana do fanów wspólnego filmowego uniwersum Marvela. Znajdą tu oni wiele ciekawostek i niepublikowanych wcześniej materiałów ze swoich ulubionych filmów i zza kulis. Nie zabraknie informacji o serii krótkometrażówek i serialu "Agenci T.A.R.C.Z.Y." Szczególną gratkę dla miłośników Marvela stanowią zupełnie premierowe informacje na temat przyszłych produkcji. Wierzcie mi – jest na co czekać. 
