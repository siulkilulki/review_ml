<reviewer_mark>
2
<review>
Tytuł iście melodramatyczny, ale w gruncie rzeczy jak znalazł. Wyobraźmy sobie sytuację, w której stają naprzeciwko siebie dwa najbardziej mordercze kosmiczne potwory, jakie dotąd widziało kino, a miedzy nimi drobną, słabą, kruchą i raczej zdezorientowaną ludzką istotę. W takiej sytuacji bukiety tulipanów i wspólna gra w Twistera raczej odpadają, i właściwie wiadomo, czego się spodziewać – krwi, rzezi i masakry. I Faktycznie, owoc radości twórczej braci Strause – "Obcy kontra Predator 2" – dostarczy nam każdej z tych rzeczy. Krew – w trakcie jego oglądania dosłownie krew mnie zalała. Rzeź – film w istocie jest rzezią na dobrym smaku. Masakra – tak… to słowo dobrze oddaje poziom tego "ruchomego obrazu". Widzicie? Pełen wypas! Obcy i Predator faktycznie będą razem... mordować (się). 
 
Zapewne dziwi Was nieco sposób, w jaki rozpocząłem tę recenzję. Już tłumaczę – do tego filmu można podejść albo ze śmiechem, albo z płaczem. Tak czy inaczej wrażenia po seansie są podobne, jednak w pierwszym przypadku oszczędzimy sobie depresji i chorobowych powikłań. A o te, po obejrzeniu reżyserskiego debiutu braci Strause wcale nietrudno. 
 
Aby tradycji stało się zadość, najpierw krótko zapoznajmy się z fabułą. A wiec… pardon, zapomniałem - ten film nie ma fabuły. A mimo to jego twórcom w tej "fabule, której nie m" udało się zmieścić tyle absurdów i przekłamań, że ciężko je wszystkie ogarnąć. Wprawdzie gatunek science-fiction rządzi się swoimi zasadami, nie ukrywajmy, że mniej surowymi niż w innych gatunkach filmowych, jednak "Obcy kontra Predator 2" i tak z gracją płetwala błękitnego na cyrkowym jednokołowcu łamie je wszystkie jedna po drugiej. O czymś takim jak ciąg przyczynowo skutkowy bracia Strause chyba jeszcze nie słyszeli, że już o pojęciu logiki nie wspomnę. Absurd goni absurd, aż od pewnego momentu ciężko się połapać, czy oglądamy film, czy wizualizację pierwotnego scenariusza, w którym upchnięto wszystkie możliwe pomysły na film. Słowem - wszystko prócz fabuły. 
 
Historię opowiedzianą w filmie (hehe) mamy za sobą, więc teraz może kilka zdań o jego bohaterach? A więc bohaterowie w filmie… są. I to właściwie wszystko, co można o nich powiedzieć. Wszyscy oni są kompletnie nieprzekonywujący i ciężko się oprzeć wrażeniu, że w scenariuszu umieszczono ich tylko po to, aby tytułowe monstra z kosmosu miały kogo rozrywać na strzępy, pożerać i obdzierać ze skóry na tysiąc sposobów. Dochodzi wręcz do takiej sytuacji, że na śmierć kolejnych ludzi na ekranie nie potrafiłem zareagować inaczej niż przeciągłym ziewnięciem, bo o czymś takim jak dramatyzm bracia-reżyserzy również chyba nie słyszeli. Dlaczego mnie to nie dziwi? 
 
A co z formułą filmu? "Obcy kontra Predator 2" miał być w zamierzeniu horrorem science-fiction. Czy nim jest? Sprawdźmy. 
Klimat? – na palcach ręki można policzyć klimatyczne sceny (zawsze jakiś sukces…). Strach? – przepraszam, to pomyłka, wybrał pan zły numer. Suspens? – wolne żarty. Ciekawe dialogi? – śmiechu warte. Wciągająca historia i intryga? – błagam, dość! Zaraz pęknę! Jedynie oprawa wizualna filmu prezentuje jako taki poziom, choć na wzrokowy orgazm raczej bym nie liczył. 
 
Tak w skrócie przedstawia się "Obcy kontra Predator 2". Nie wątpię jednak, że film znajdzie swoich zwolenników wśród mało wymagających widzów. Również kinowi masochiści i miłośnicy filmowej tandety powinni być wniebowzięci. Wszyscy oni mogą bez w chwili wahania sięgnąć po śliniaczki i szykować się do wielkiej uczty. Tylko się nie udławcie. 
