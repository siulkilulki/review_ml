<reviewer_mark>
5
<review>
Eddie Murphy to aktor, który choćby zagrał w nie wiadomo jak słabej produkcji, to zawsze potrafił mnie rozśmieszyć, a że nie koniecznie do łez, to już nie zawsze jego wina. I choć ostatnie filmy, w których był głównym bohaterem widowiska, nie napawają zbyt przesadnym optymizmem na przyszłość, to Ja nie zaliczam się do osób, które twierdzą, iż wyczerpały mu się pomysły na rozśmieszenie widza, wszak jest to jeden z najlepszych komików, jakich kiedykolwiek miałem okazję podziwiać. 
  
W najnowszej komedii wyreżyserowanej przez Briana Robbinsa wciela się on w postać Dava, Murzyna w śmiesznym, białym garniturze, wyjętym rodem z lat 70-tych, który w rzeczywistości jest... statkiem kosmicznym, a prowadząca go załoga to zabawne, miniaturowe ludziki, wśród których nie zabrakło oczywiście kapitana, do złudzenia przypominającego Eddiego i wcale nie jest to przypadek, bo Amerykanin po raz kolejny dwoi się (już nie troi, tak jak to miało miejsce w przypadku "Norbita"), by obraz wypadł jak najlepiej, co na dobrą sprawę udaje mu się. Co prawda około 30 ostatnich minut pozostawia wiele do życzenia, ale za sam pomysł i sposób realizacji należy się całej ekipie plusik.  
  
Należy zaznaczyć, że jest to przede wszystkim komedia familijna, skierowana głównie do młodszej widowni, więc nie spodziewajcie się po niej ani zbyt inteligentnych dialogów, ani ordynarnych czy chamskich żartów, które tak naprawdę śmieszą wiele osób. Jest za to cała masa rewelacyjnych, jak zawsze, zachowań Murphy'ego, niekończących się wcale na mimice twarzy. To nie koniec, gdyż załoga statku także robi wszystko, by uśmiech zagościł na twarzach nawet najbardziej ponurych osobników, gdy zaczyna poznawać uroki życia prawdziwych ludzi. Co prawda dojrzalsi widzowie mogą poczuć się czasem odrobinę zażenowani niektórymi próbami wywołania w nas śmiechu, lecz odpowiedzią na to niech będzie głośne chichotanie dzieci poniżej lat 15-stu, a po seansie być może osiągniemy dobry nastrój, ze względu na miło spędzone 90 minut, które wygodnie przesiedzieliśmy w fotelu, a co najważniejsze - nie zasnęliśmy nawet na minutę. Z pewnością nie jest to film, który pamiętać się będzie latami, ale kto powiedział, że taki zamiar miał reżyser?