<reviewer_mark>
6
<review>
II wojna światowa. Eric Lomax, młody Brytyjczyk (Jeremy Levine), wraz z grupą kolegów inżynierów, zostaje pojmany przez Japończyków i zmuszony do pracy przy budowie "Kolei Śmierci". Okrutne i wycieńczające przesłuchania pozostają w pamięci dorosłego już weterana wojennego (Colin Firth) i uniemożliwiają mu normalne życie. Niespodziewanie (czyżby?) pojawia się okazja dokonania zemsty na własnym kacie i rozprawienia się z bolesną przeszłością. Pozostaje jednak pytanie, czy śmierć zadana oprawcy będzie wystarczającą karą i czy w tym przypadku jakakolwiek kara będzie wystarczająca. 
 
     Colin Firth     

 Jonathan Teplitzky na przystawkę zaczyna bardzo spokojnie, od uroczego pierwszego spotkania głównego bohatera z przyszłą żoną (Nicole Kidman). Następnie w ramach dania głównego raczy nas powojenną traumą, która pojawia się nie wiadomo skąd i posługując się retrospekcją, bombarduje wyjątkowym okrucieństwem katów i cierpieniem Lomaxa. Na deser zaś serwuje emocjonujące niczym gra w bierki spotkanie weterana ze swoim oprawcą. Psychologia postaci zredukowana jest niemal do zera. Natomiast wątek relacji głównego bohatera z żoną po prostu bezbarwny i nijaki. Dodam, że argument, że nie było na to czasu, nie ma racji bytu, bo ten czas, czyli cały środek filmu, został niezwykle pomysłowo zapełniony torturowaniem młodego Lomaxa i bezsensownymi scenami typu wpatrywanie się w morze. Tak jakby reżyser zupełnie nie wiedział, co robi ("co ja tutaj chciałem?"), i miał nas za bezmyślne zwierzęta, rządne jedynie przemocy na ekranie. Szokowanie widza w tym przypadku jest tylko zasłoną dymną, mającą chyba na celu zamaskowanie braku pomysłu na wnikliwą analizę psychiki głównego bohatera. Ups, nie wyszło. Sprawę charakteryzacji i idealnie ułożonych fryzur i przystrzyżonych zarostów brytyjskich jeńców po prostu przemilczę. 
 
     Nicole Kidman,  Colin Firth     

 Jedynym elementem, który nie zawodzi, jest obsada. Zarówno Colin Firth w roli dorosłego Lomaxa, jak i Jeremy Levine, jego młodszy odpowiednik, starający się z namaszczeniem naśladować gesty i mimikę starszego kolegi, są naprawdę przekonujący. Kidman niestety nie miała tutaj zbyt dużego pola do popisu, z uwagi na rolę zatrwożonej, wspierającej żony, jakich można naliczyć miliony. Na wyróżnienie zasługują natomiast odtwórcy roli tłumacza i oprawcy Lomaxa, Nagase (Tanroh Ishida i Hiroyuki Sanada). Obaj doskonale odgrywają role człowieka, będącego świadkiem i przyzwalającego na niewyobrażalne okrucieństwo, skazanego na życie z ogromnym brzemieniem. 
 
     Colin Firth     

 "Droga do zapomnienia" jest dla mnie bolesnym rozczarowaniem, nawet pomimo niezawodnego Firtha, któremu nie mam nic do zarzucenia. Zresztą już sam tytuł jest proroczy, bo czuję, że za tydzień o filmie Teplitzky'ego zapomnę. Może to nawet i dobrze, bo o ile przez cały seans siedziałam jedynie lekko skrzywiona, to samo zakończenie dosłownie mnie zabiło. Internety powiedziały mi wcześniej, żeby mieć ze sobą chusteczki i faktycznie zakręciła mi się łza w oku, ale chyba tylko dlatego, że w czasie koszmarnej sceny końcowej z rzewnym soundtrackiem (która dłużyła mi się w nieskończoność) przypomniał mi się mój chory, smutny pies. Dziękuję i do widzenia. 
