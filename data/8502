<reviewer_mark>
8
<review>
Kapitan Nolan podczas jednego z połowów zabija wielką orkę. Nie wie jednak, że w ten sposób pozbawił samca jego ukochanej partnerki, która na domiar złego była w ciąży. Nieświadom tego, jak bardzo mściwe mogą być te stworzenia, wraca do małego portu w Nowej Funlandii. Wkrótce następuje seria ataków na kutry i ludzi. To potężna bestia wzywa człowieka odpowiedzialnego za śmierć jego samicy na ostateczną rozgrywkę. 
 
Pamiętam, że gdy byłem jeszcze szkrabem, to film ten był dla mnie niemal jak legenda."Orka"  była czymś niezwykłym i dlatego, jeśli chodzi o filmy traktowane przeze mnie z największym sentymentem, plasuje się ona obok "Szczęk", "Omena", czy "Laleczki Chucky". 
 
Po wielu latach postanowiłem ją sobie odświeżyć, lecz nie przyszło mi to łatwo. Zastanawiałem się, czy nie lepiej jest zostawić sobie w głowie taki obraz, jaki miałem o niej zawsze, czyli absolutnie wyjątkowej produkcji, wywołującej już na samą myśl o niej ciarki. Zadecydowała jednak zwykła ciekawość. Oglądałem to tak dawno, że zupełnie nie pamiętałem ani jednej sceny. Poza tym strasznie interesowało mnie, w jaki sposób dziś ją odbiorę. Czy nadal będzie to w moich oczach obraz absolutnie wyjątkowy i nieodstający od tak wybitnych dzieł jak wyżej wspomniane? Magii niestety już zabrakło, lecz na całe szczęście nie zawiodłem się. 
 
Historia jest bardzo wzruszająca. Ja osobiście zawsze bardziej przejmowałem się losem zwierząt niż ludzi, być może dlatego że my mamy swój los w garści, a one są bezbronne. Czym bowiem zawiniło tak mądre i piękne stworzenie, by człowiek jednym strzałem zabrał mu to, na czym najbardziej w życiu mu zależy? Tym właśnie Orka różni się od Rekina ludojada ze "Szczęk". Tu wielki potwór działa w akcie zemsty, chce zmierzyć się z jego największym wrogiem na równe zasady, dlatego prowadzi go na otwarte morze, gdzie ma miejsce ostateczna bitwa. Jest przy tym bezwzględny i bezlitosny, dlatego nie waha się uderzyć także w niewinnych ludzi. Nie jest on jednak bestią działającą bez przyczyny, czego świadkami jesteśmy w przeboju Stevena Spielberga. On nie wykonuje pierwszego ruchu. Dopóki człowiek nie uprzykrzy mu życia, nie wchodzi mu w drogę, a nawet może być jego przyjacielem. Jednak, gdy okoliczności będą takie jak w tym przypadku, kara jest najwyższa. 
 
Scenariusz, którego realizm - przyznajmy szczerze - równa się zeru, jest bardzo piękny i wzruszający, a rewelacyjnie po prostu dopełnia go wspaniała muzyka stworzona przez Ennio Morricone. Smutna i trochę przygnębiająca, lecz idealna do tej produkcji. Szczególnie zapamiętałem jedną, najpiękniejszą scenę w filmie, gdy potężny samiec z uporem dryfował swą martwą ukochaną, prosto na brzeg, by ludzie zobaczyli, kim tak naprawdę są. Muzyka, którą słychać było w tym czasie była tak perfekcyjna, a zarazem bardzo smutna, że, mimo iż kapitalny był to moment, ja błagałem w myślach, by jak najszybciej się skończył, bo prawie wyleciała mi z oka łza, a z reguły prawie nigdy nie płaczę na filmach. 
 
Przyczepić się co prawda można troszkę do montażu i niektórych ujęć kamery, (szczególnie chodzi mi tutaj o morderstwa Orki), lecz trzeba pamiętać, z jakimi latami mamy do czynienia. Tu akurat schodzi to na dalszy plan, ważniejsza jest sama historia. Reżyser Michael Anderson stosuje też ciekawy zabieg, często ukazując nam oko tytułowego zabójcy, przepełnione żalem i bólem, ale także nienawiścią. Kapitan (nieodżałowany Richard Harris, najlepszy Albus Dumbledore!) z początku lekceważący przeciwnika, z czasem zdaje sobie sprawę, że ma do czynienia z istotą nadzwyczaj mądrą. Decyduje się sprostać oczekiwaniom Orki, która chce ściągnąć go na otwarte morze. Zachowuje się honorowo, nie jest tchórzem, ale czy dokonuje dobrej decyzji, narażając nie tylko siebie, ale i resztę załogi? Na to pytanie odpowiedzcie sobie już sami. 
 
PS: Końcówka pokazała, że reżyser także nie jest tchórzem. Wspaniała jak i cały film. 
