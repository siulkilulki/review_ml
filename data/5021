<reviewer_mark>
8
<review>
Bruce Willis - tak brzmiał główny powód, dla którego zdecydowałem się obejrzeć tę komedię kryminalną w reżyserii Barry'ego Levinsona. Planowałem po prostu dodać kolejny tytuł do obejrzanych z tym świetnym aktorem. Teraz na dźwięk słów „Włamanie na śniadanie” z pewnością nie będę już obojętny, jakkolwiek śmiesznie by to brzmiało. Moją satysfakcję po ujrzeniu tego świetnego filmu psuł jedynie fakt, że nigdy wcześniej na niego nie wpadłem (jest to film z 2001 roku, a więc produkcja nie najnowsza). 
 
 
Joe (Willis) i Terry (Billy Bob Thornton) to dwaj przyjaciele, którzy za więziennym murem marzą o spokojnym życiu jako milionerzy. Pewnego dnia pierwszy z nich natrafiając na sposobną sytuację błyskawicznie podejmuje decyzję o ucieczce, przy okazji zabierając zdumiałego Terry'ego. Ponieważ nie mają żadnych funduszy, okradają bank. Po raz kolejny dzięki finezji Joego, który równie błyskawicznie co przedtem, podejmuje kolejną decyzję. Tym razem zabiera z samochodu flamaster i zastrasza nim całą obsługę. Później jesteśmy świadkami kolejnych, w całości już zaplanowanych rabunków, które nasi bohaterowie z czasem wykonują razem z kuzynem Joego, Harveyem (Troy Garity) i przypadkowo poznaną kobietą Kate (Cate Blanchett), która ma dość nudnego życia u boku jej równie nudnego męża i wymusza wręcz na naszych bohaterach przystąpienie w ich szeregi. 
 
  
Tym razem Cate Blanchett pokazała pełnię swych możliwości. Idealnie zagrała lekko zwariowaną gospodynię domową, która ma za złe swemu mężowi, że nie poświęca jej zbyt wiele uwagi i w poszukiwaniu wrażeń staje się wspólniczką złoczyńców. Scena, gdy potyka na jezdni Terry'ego, a potem na skraju załamania nerwowego prowadzi równocześnie samochód i dialog  z mężczyzną na długo pozostanie w mej pamięci. 
 
 
Zresztą nie tylko ona. Jest tu cała masa zabawnych dialogów i scen, lecz co najważniejsze: nie nużą nawet przez chwilę, bo są przemyślane i pokazane w odpowiednim momencie. Nie jest to jednak tylko komedia, każdy znajdzie tu coś dla siebie. Jest trochę strzelanin, jest wspomniany już humor i jest główny atut filmu, czyli wątek rywalizacji obu panów o względy pięknej Kate, która po dwutygodniowych romansach z każdym z nich wciąż nie może się zdecydować, z którym stworzy stały związek. Argumentuje to tym, że każdy z nich ma potrzebne cechy, lecz dopiero gdy są razem tworzą mężczyznę idealnego. 
 
 
Główny gwiazdor obsady (chyba nie muszę wspominać, o kogo chodzi) także udowadnia, że jakikolwiek gatunek filmowy by to był, to wszędzie potrafi sobie poradzić i niekoniecznie musi to być film przepełniony akcją. Tu, w duecie ze świetnym Billym Bobem Thorntonem znakomicie się uzupełniają. 
  
 
Obraz, mimo iż trwa nieco ponad dwie godziny, ani na chwilę nie nudzi, wręcz przeciwnie – chcemy jeszcze więcej i z wypiekami na twarzy oczekujemy dalszych losów przyjemnych rabusiów, którzy sławę zdobywają nie agresją, czy bandytyzmem, a wdziękiem i profesjonalizmem w wykonywanym zawodzie (jeśli można to tak nazwać). Po raz kolejny widać, jak piękną sztuką jest film. Mimo iż w rzeczywistości potępiamy i gardzimy złodziejami, czy różnego rodzaju bandytami, to tu, idąc w ślady pewnej starszej dyrektorki jednego z banków, kibicujemy i trzymamy kciuki za Terry'ego i Joego, którzy przecież łamią prawo. 
Dzięki sympatii do nich końcówka filmu wyglądała w mych oczach po prostu fenomenalnie i jestem pewien, że nie tylko w moich. 
 
"Włamanie na śniadanie" to film kompletny. Świetna muzyka, świetne aktorstwo, świetna historia z rewelacyjnym finałem. Czegóż chcieć więcej? Chyba tylko tego, byśmy, choć trochę częściej byli świadkami tak pozytywnych i przyjemnych filmów. 
