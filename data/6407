<reviewer_mark>
7
<review>
Życie stawia nas w różnych sytuacjach. Niejednokrotnie, przychodzi nam podejmować trudne decyzje. Wybór, zaś jest tym cięższy, im większa odpowiedzialność na nas spoczywa. Stąd też w wyjątkowo trudnym położeniu znalazł się Bernie Webber (Chris Pine) – członek Straży Przybrzeżnej USA, który wyruszył na misję ratunkową w poszukiwaniu rozbitków z tankowca Pendleton zaskoczonych przez szalejący na oceanie sztorm. 
 
     Kyle Gallner,  Chris Pine,  Eric Bana   Disney Enterprises, Inc.  
 Film reżysera Craiga Gillespiego nawiązuje do autentycznych wydarzeń, które miały miejsce 18 lutego 1952 roku. Doszło wówczas do katastrofy statku, w wyniku której został on rozerwany na pół. Członkami załogi, którzy przetrwali dowodził mechanik Ray Sybert (Casey Affleck) próbujący powstrzymać tonięcie wraku do momentu przybycia misji ratowniczej. Akcja ta stanowiła ogromne niebezpieczeństwo również dla samych ratowników z kapitanem Berniem Webberem na czele. 
 
"Czas próby" to historia o walce z żywiołem oraz bohaterstwie, jakie przejawiają osoby, po których byśmy się tego nigdy spodziewali. To także historia o miłości - gotowej do poświęceń i bezinteresownej. Rozgrywające się wypadki obserwujemy z trzech perspektyw pokazujących różne odczucia poszczególnych osób. Inaczej przeżywać sytuację będą uwięzieni i niepewni swego losu członkowie załogi Pendletona, czy ratownicy próbujący dotrzeć do tankowca ryzykując własnym życiem. Jeszcze inaczej wybranka jednego z nich zmagająca się z lękiem o ukochanego, którego być może nigdy więcej nie zobaczy. 
 
     Beau Knapp,  Holliday Grainger   Disney Enterprises, Inc.  
Produkcja Gillespiego z pewnością zasługuje na uznanie ze względu na efekty specjalne: woda przelewająca się z hukiem przez pokład, bezwzględnie pochłaniająca kolejne poziomy rozerwanego tankowca, czy też fale bezlitośnie usiłujące zatopić łódź. To sceny niezwykle wyraziste i nieraz mrożące krew w żyłach; choć pozwalające poczuć zaledwie namiastkę tego, co odczuwać musieli prawdziwi uczestnicy tamtych wydarzeń.  
 
Mniejsze wrażenie robi obsada aktorska, która chociaż nie rozczarowuje, to i specjalnie nie zachwyca. Najsilniejszym atutem jest zdecydowanie Holliday Grainger, która wcieliła się w postać energicznej Miriam Webber. Chris Pine jako Bernie Webber także wypadł przekonująco, ale już nie tak wyraziście jak koleżanka z planu. Obojgu jednak udało się stworzyć wiarygodne i wzbudzające sympatię postaci. 
 
"Czas próby" jest ciekawym filmem, chociaż w gruncie rzeczy bez większego polotu, co sprawia, że całość raczej nie zapada na dłużej w pamięci, mimo iż w trakcie seansu śledzi się wydarzenia z zainteresowaniem. Można odnieść wrażenie, że wyciągnięto z tego filmu mniej niż pozwalał na to jego potencjał. Należy go, więc raczej traktować jako hołd złożony tym, którzy 60 lat temu podjęli się ryzykownej misji ocalenia załogi Pendletona, samych siebie narażając na ogromne niebezpieczeństwo. Mając to na uwadze, produkcja Gillespiego z pewnością zasługuje na uznanie i warto jest ją obejrzeć. 
