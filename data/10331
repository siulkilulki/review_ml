<reviewer_mark>
8
<review>
Na przełomie lat 50 i 60 nasilający się kryzys ekonomiczny w Ameryce spowodował spadek liczby produkowanych westernów. Zaczęto je kręcić we Włoszech co okazało się  korzystne ze względu na niższe wymagania finansowe.  
  
Wtedy też pojawiły się  pierwsze rysy na tym skostniałym gatunku filmowym. Pierwsi amerykańscy reżyserzy tacy jak Anthony Mann zaczęli odchodzić od pierwotnej konwencji westernu, gdzie nieskazitelny moralnie kowboj po rozprawieniu się z bandą opryszków odjeżdżał w chwale, przy blasku zachodzącego słońca. Bohaterowie zaczęli być coraz bardziej dwuznaczni, ciężej było ich zamknąć w tych ciasnych i konserwatywnych ramach. I o ile na początku podchodzono do tych praktyk z dystansem, to praca takich reżyserów jak Sergio Leone, Sergio Corbucci czy później Sam Peckinpah wyniosła nowy rodzaj westernu zwany "spaghetti" na sam szczyt.  
  
"The Plunderers" w reżyserii Josepha Pevney'a  stoi niejako na rozdrożu. Fabuła nie należy do skomplikowanych. Młodzi kowboje, Rondo (znany z "Appaloosa" John Saxon), Davy (Dee Pollock), Jeb (Ray Stricklyn) i Mule (Roger Torrey) przybywają do małego miasteczka na Zachodzie i terroryzują mieszkańców. O pomoc proszony jest szanowany Sam Christy (Jeff Chandler) były bohater wojny domowej, który po stracie ręki wycofał się z życia społeczności i zaczął rozliczać się z życiem. 
 
Właśnie w postaci Sama można zaobserwować niekompatybilność między obrazem Pevney'a a klasycznymi westernami. Bohater zanim podejmie się ochrony mieszkańców miasteczka targany jest wątpliwościami, kalkuluje czy warto wyjść ze swej mozolnie utkanej strefy komfortu. Reżyser skrupulatnie maluje portrety charakterologiczne małomiasteczkowych postaci mieszkających na amerykańskiej prowincji. Skrzętnie charakteryzuje przekrój społeczny i mentalny mieszkańców miasteczka, począwszy od zbuntowanych młodzików szukających życiowej drogi a na strudzonych nędznym życiem dojrzałych obywatelach skończywszy.  
 
Choć z pewnością "The Plunderers" daleko do filmu z wszech miar rewolucyjnego, dla fanów dzikiego zachodu będzie on nie lada gratką. Polecam.