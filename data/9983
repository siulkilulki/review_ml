<reviewer_mark>
8
<review>
Czterdziesty dziewiąty pełnometrażowy film w dorobku Yasujirō Ozu to dzieło wyjątkowe i w pewien sposób przełomowe, biorąc pod uwagę mocno zachowawcze podejście reżysera w kwestii wszelkich nowoczesnych technik tworzenia ruchomych obrazów. Japończyk w "Kwiecie równonocy" po raz pierwszy bowiem korzysta z koloru. Ten nowy wymiar nie niesie ze sobą – chciałoby się z ulgą dodać: na szczęście – żadnych rewolucyjnych następstw. 
 
Niemal każdy znaczący obraz Ozu wykorzystuje te same schematy. Przywiązanie do tradycji, motyw małżeństwa, kwestia znaczenia więzi rodzinnych – wszystko to pojawia się również w "Kwiecie równonocy". Centralna postać filmu – Wataru Hirayama (Shin Saburi) jest respektowanym biznesmenem, dyrektorem firmy budzącym postrach wśród swoich podwładnych. Wracając z żoną Kiyoko (Kinuyo Tanaka) ze ślubu córki przyjaciela, mężczyzna dochodzi do wniosku, że nastał odpowiedni czas, aby również jego najstarsza pociecha Setsuko (Ineko Arima) zawarła związek małżeński. Znajduje więc wspólnie z małżonką odpowiedniego w ich przekonaniu kandydata, jednak młoda dziewczyna nie chce, żeby rodzice angażowali się w sprawy jej zamążpójścia. Na własną rękę decyduje się na ślub ze swoim obecnym chłopakiem, który nie pochodzi z wysoko postawionej, wpływowej rodziny, tak jak tego życzyliby sobie opiekunowie. 
 
Hirayama jest dwulicowy oraz – co uświadamia mu żona – niekonsekwentny. Jego liberalne, postępowe poglądy na małżeństwo – które powinno być motywowane wyłącznie miłością – wypowiadane bezpośrednio m.in. do koleżanki córki, spotykają się z gwałtowną negacją, kiedy sytuacja zaczyna dotyczyć jego własnego dziecka. Nieudolnie stara się on szukać niekorzystnych cech partnera Setsuko, który w rzeczywistości okazuje się cnotliwym, pozbawionym znamiennych wad chłopakiem. Ojciec tłumaczy swoje postępowanie miłością, naturalnym instynktem rodzicielskim, który ma na celu jedynie uszczęśliwienie córki i ochronienie jej przed nieudanym małżeństwem. Pomimo swojej zawziętości i konserwatyzmu, Hirayama wzbudza – jak niemal każda postać u Ozu – sympatię. Bohater nie ma złych intencji. Po prostu jego staromodne podejście do pewnych spraw zostaje dotkliwie skonfrontowane z buntem nowego pokolenia łamiącego skostniałe zasady. Od samego początku znajduje się więc na przegranej pozycji. 
 
Stonowane, pastelowe kolory nie wpływają w znaczący sposób na dynamikę obrazu. Wyjątek stanowi wyróżniająca się czerwień nawiązująca prawdopodobnie do jaskrawej barwy tytułowej rośliny. Ozu ponownie wykorzystuje swoje rozpoznawalne statyczne ujęcia, gdzie kamera w przeważającej części znajduje się przy ziemi. Reżyser kreuje każdą scenę z niebywałą precyzją. Wykorzystując naturalne cechy aktorów oraz wplatając w strukturę dzieła urokliwy humor, tworzy ciepły, autentyczny rodzinny nastrój. 
 
Można naturalnie stwierdzić, że problem aranżowanych małżeństw – również w Japonii – nie jest już aktualny, a film obecnie przez to traci na znaczeniu i staje się jedynie świadectwem minionej epoki. Chciałbym jednak zdementować to prymitywne stwierdzenie. "Kwiat równonocy" nie tylko w sposób uniwersalny przedstawia niekończący się konflikt pokoleń oraz problemy wychowywania i dorastania, z którymi boryka się każda generacja, lecz – jak każde dzieło Ozu – stanowi lustro, w którym możemy ujrzeć siebie w symptomatycznych sytuacjach i odnieść dostrzeżoną refleksję wobec własnego doświadczenia.