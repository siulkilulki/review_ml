<reviewer_mark>
10
<review>
Choć założyciel legendarnego studia Ghibli bywa nazywany japońskim Disneyem, istnieje znacząca różnica między dwoma mistrzami. Walt Disney tworzył bajki, domeną Hayao Miyazakiego są baśnie. 
   
 Film opowiada historię Sofie, pospolitej dziewczyny, która wplątana zostaje w niezwykłą intrygę. Za sprawą klątwy Wiedźmy z Pustkowi już i tak niezbyt ładna bohaterka zostaje zamieniona w staruszkę. Sofie, chcąc znaleźć lek na swoją klątwę, opuszcza po kryjomu dom, a my wraz z nią wyruszamy w podróż po świecie usłanym symboliką. Bohaterka schronienie znajduje w ruchomym zamku czarnoksiężnika Hauru, w którym zakochuje się bez pamięci. Chłopak również jest ofiarą zaklęcia, paktu z demonem ognia, Kalcyferem. 
 
           
 
Największą zaletą filmu jest ogromny świat, wykreowany z niezwykłą precyzją przez reżysera, okraszony zachwycają stroną wizualną. Pod tym względem przypomina w odbiorze nagrodzony Oscarem "Spirited Away". Pomysłowe postacie, wielowątkowa fabuła z barwnym tłem, angażują widza, warstwa po warstwie zdradzając swoje tajemnice. Szczególne miejsce zajmuje wszechobecna magia. To ona skrywa wszystkie metafory, umożliwia reżyserowi wplatanie uniwersalnych wartości w fabułę filmu. 
   
 Myśl twórcy, zgodnie z japońską kulturą, wykracza poza rozgraniczanie postaci na dobre i złe. Przemoc jest tutaj produktem strachu i zagubienia. Nie spotykamy utartych stereotypów upraszczających przesłanie, czyniących film łatwym w odbiorze. Widzimy na przykład wiedźmę, która pretenduje do miana czarnego charakteru. Nic z tego, okazuje się jedynie staruszką, której miłość niegdyś odrzucił Hauru. Twórca powoli, dosłownie i w przenośni odczarowuje swoje postacie, pogłębiając ich charaktery, ukazując rewers ich psychiki. Reżyser każe nam z pokorą oceniać naturę drugiego człowieka, jednak optymistycznie zakłada przy tym, że w głębi każdej istoty skrywa się dobroć. 
 
           

 Tło dla całej historii stanowi brutalna wojna. Hayao Miyazaki dość często nawiązuje do tej blizny, jaką jest druga wojna światowa zakończona dwiema eksplozjami. Hekatomba ciągle rezonuje w umysłach Japończyków. Swoje pacyfistyczne przesłanie zgrabnie ujął już w "Księżniczce Mononoke" oraz "Nausice z Doliny Wiatru". Walka nabiera tutaj wymiar wielkiej pomyłki, obopólnie zadawanego cierpienia. Całość przypomina konflikt widziany oczami dziecka, ogromne samoloty, deszcz bomb i morza ognia. Czy oglądamy dziecięce wspomnienia reżysera? 
   
 Baśń, pomimo swojego moralizatorskiego wymiaru, nie wydaje się ani trochę infantylna. Ma zachwycać, zarówno młodszych, jak i dorosłych. "Ruchomy zamek Hauru" zapisze się wielkimi literami w historii japońskiej animacji, wraz z pozostałymi dziełami Hayao Miyazakiego.  
