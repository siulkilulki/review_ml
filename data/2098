<reviewer_mark>
6
<review>
Trzyletnia dziewczynka zostaje wyprowadzona przez matkę na pustynię, gdzie stara znachorka za pomocą zardzewiałej żyletki wycina jej łechtaczkę wraz z częścią warg sromowych. Krew rozpryskuje się na spalonym słońcem kamieniu. Dziecko krzyczy z bólu, więc matka wpycha mu do ust brudną szmatę. Teraz wystarczy jeszcze tylko zaszyć ranę, zostawiając niewielki otwór, przez który będzie się wydostawać mocz oraz krew miesiączkowa. Dziewczynka jest odtąd prawdziwą dziewicą. 
 
Opisana powyżej scena wydarzyła się naprawdę. Ofiarą przeprowadzonego w prymitywnych warunkach obrzezania była Waris Dirie – urodzona w rodzinie somalijskich nomadów modelka, której zdjęcia zdobiły swego czasu okładki wszystkich prestiżowych magazynów kobiecych. Jednak zanim Waris stała się gwiazdą wybiegów i sesji fotograficznych, przeszła drogę przez piekło. Opowiedziała o tym w książce "Kwiat pustyni", która stała się ogólnoświatowym bestsellerem. Nic dziwnego, że w końcu sięgnęło po nią kino. 
                                                                                                     
Film Sherry Horman jest ładniutki, ale niespójny. Podczas uroczystej premiery reżyserka stwierdziła, że jej zamiarem było opowiedzenie losów Dirie w taki sposób, by publika śmiała się i płakała na zmianę. Rzeczywiście, rozgrywające się w Londynie komediowo-obyczajowe sekwencje przeplatają się tu z dużo bardziej dramatycznymi w wymowie afrykańskimi retrospekcjami.  Horman średnio wyszło jednak łączenie w jedną całość opowieści o trudnych początkach w świecie mody z historią dziewczyny, której religia muzułmańska odbiera prawo do decydowania o własnym losie. 
 
Jeśli film ogląda się jednak bez zgrzytania zębami, to głównie dlatego, że jest w nim na kogo popatrzeć. Wcielająca się w rolę Waris śliczna debiutantka Liya Kebede została wsparta zespołem pierwszorzędnych brytyjskich aktorów, którzy trzymają fason. Taka Sally Hawkins wciąż nabuzowana jest pozytywną energią, jakby grała w drugiej części "Happy-Go-Lucky". Z kolei Craig Robinson idealnie nadawałby się na współlokatora-onanistę, gdyby ktoś wpadł na pomysł remake'u "Notting Hill". Facet jest tyleż obleśny, co sympatyczny. Wśród atrakcji oferowanych przez "Kwiat pustyni" znalazły się ponadto zdjęcia rodem z folderu turystycznego oraz pieszcząca ucho, choć czasem nieco nadęta muzyka. Glamour ponad wszystko! 
 
"Kwiat pustyni" mógłby być wyłącznie laurką na cześć Dirie, gdyby nie waga tematu, który podejmuje. Jak wynika z danych ONZ, na świecie przeprowadza się dziennie około sześć tysięcy obrzezań kobiet. Głównie w Afryce, choć ta barbarzyńska praktyka przeniosła się również do Europy wraz z masowym napływem imigrantów. Niektóre zachodnie kraje zakazały prawnie okaleczenia w imię tradycji, ale nie wpływa to w żaden sposób na poprawę statystyk. Co robić z przyjezdnymi? Starać się na siłę wypleniać z nich złe nawyki? A może lepiej przymknąć oko, skoro sprawa dotyczy Ich, a nie Nas? W końcu nie każda ofiara będzie miała tyle odwagi, co Waris Dirie, by głośno powiedzieć o swojej tragedii.