<reviewer_mark>
4
<review>
W tym filmie o skorumpowanych gliniarzach i handlarzach narkotyków z Nowego Jorku najlepsze są sceny z życia rodzinnego stróżów prawa. Familia Tierneyów obchodzi święta Bożego Narodzenia, ale ciepło domowego ogniska nie jest w stanie powstrzymać nawału nadciągających tragedii. Żona Francisa Juniora (Emmerich) umiera na raka, Raya (Norton) czeka rozwód, zaś Megan nie zdaje sobie sprawy, że jej mąż Jimmy (Farrell) prowadzi nieczyste interesy z okolicznymi przestępcami. Na razie Tierneyowie siedzą wspólnie przy stole, a wyraźnie wstawiona  głowa rodziny (Voight) wygłasza wzruszającą mowę. Wkrótce mebel będzie się nadawał wyłącznie do osłony przed gradem kul. 
 
W mieście dochodzi bowiem do strzelaniny – w jej trakcie ginie czterech ludzi Jimmy'ego. Śledztwo, na wyraźne życzenie ojca, prowadzi Ray, którego dręczą demony przeszłości. Kilkanaście miesięcy wcześniej złożył fałszywe zeznania, aby ratować kolegów z komendy. Dochodzenie wykazuje szybko, że w zabójstwa zamieszany jest Jimmy. Na razie trwają poszukiwania groźnego dilera, który najprawdopodobniej skasował policjantów, a ponadto może wiedzieć co nieco na temat nieprawidłowości w działaniach lokalnego wymiaru sprawiedliwości. 
 
Reżyser Gavin O'Connor nie potrafi nadać tej historii dramatycznego impetu, a ponadto cały czas waha się, czy pójść w stronę kryminału, czy filmu obyczajowego. W rękach innego twórcy rozterki moralne mundurowych mogłyby stać się podwalinami wnikliwego obrazu przedstawiającego mroczne materie pracy w policji. Temat wydaje się jednak nazbyt wyeksploatowany, zaś w "Cieniu chwały" nie sili się na oryginalność. Sceny pogrzebów to salwy honorowe i amerykańska flaga, a przesłuchania opierają się przeważnie na rozwiązaniach siłowych. Twardzi jak policyjna pałka bohaterowie biją się, strzelają i obrzucają nawzajem "mięsem". Gdy jednak rozmawiają ze swoimi kobietami albo bawią się z dziećmi, są czuli i opiekuńczy. Przewidywalność ich zachowań jest gorsza niż czekanie, aż posterunkowy zajmie się sprawą kradzieży roweru górskiego. 
 
"W cieniu chwały" sugeruje, jakoby miało mnóstwo do powiedzenia, ale akurat musiał popsuć się silnik radiowozu i za cholerę nie da się odsłonić drugiego dna. Kwestie winy i odkupienia najlepiej wypadają więc w kreacjach aktorskich. Norton jedzie co prawda na autopilocie, ale już Colin Farrell jest wyborny. Wystarczy spojrzeć na jego twarz, gdy zamierza przyłożyć rozgrzane żelazko do twarzy niemowlęcia, by przekonać się, że z tym facetem nie ma żartów. Prawdziwy Irlandczyk da się zabić, ale nigdy nie pozwoli się złamać.