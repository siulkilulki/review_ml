<reviewer_mark>
8
<review>
"Jednej rzeczy trzeba wystrzegać się w tych sprawach: małostkowości, pedanterii i tępej dosłowności. Czy zauważyliście kiedyś, że między wierszami pewnych książek przelatują tłumnie jaskółki, całe wersety jaskółek... Należy czytać z lotu tych ptaków". 
 
Ten cytat daje widzom wskazówkę, jak należy odbierać film. "Sanatorium pod klepsydrą" jest bowiem filmem surrealistycznym, choć nie jest jednoznacznie ustalone, czy sam Bruno Schulz był surrealistą, a na ile nie był. Moment ten widzom znającym "Psa andaluzyjskiego" mocno skojarzy się z klasyką Luisa Buñuela, z najsłynniejszą sceną rozcięcia gałki ocznej interpretowanej jako wskazówka do odczytu filmu. 
 
Nie bardzo wiadomo, co napisać o fabule, bo można ją różnie odbierać. Ja odebrałem ją mniej więcej tak: Jakub (Tadeusz Kondrat), ojciec Józefa (Jan Nowicki) umiera. Może naprawdę tak się nazywali, może to tylko aluzja do Starego Testamentu kilkakrotnie przywoływanego. Po jakimś czasie syn też umiera (tj. udaje się do sanatorium, by rzekomo odwiedzić ojca). Początkowo nie wie, gdzie to jest dokładnie, pyta ślepego konduktora (Mieczysław Voit) pociągu o drogę. Ten mówi mu, że sam ją znajdzie, niech się tym nie martwi. Gdy już przybywa do owego sanatorium i znajduje ojca, lekarz (Gustaw Holoubek) mówi mu, że powinien odpocząć - niech się zdrzemnie. Podczas tej drzemki leci mu całe jego życie w dość dziwacznej, majakowo-sennej konwencji. Widzimy tu rodzinę żydowską, zaciągają kredyt (który potem ciąży im przez dłuższy czas), zakładają sklep w małym miasteczku, interes idzie kiepsko, ojciec choruje z przepracowania, sklep upada. Józek ma najlepszego kumpla Rudolfa, jest zakochany w Biance (Bożena Adamek), ale nic z tego nie wychodzi. Dziewczyna wiąże się z Rudolfem, a Józkowi trudno się z tym pogodzić, ale potem daje im błogosławieństwo. Jest też frywolna Adela (Halina Kowalska), z którą Józek przeżył co nieco. Józek sporo uczył się od ojca Bianki, dlatego gdy ten umarł, było mu smutno. Gdy już całe życie przeleciało, staje twarzą w twarz ze śmiercią. 
 
Jednakże ten szkic oraz całą resztę każdy może interpretować, jak mu się chce i na wiele sposobów. Jako że to w dużym stopniu surrealizm, więc nie ma co każdego szczegółu drobiazgowo analizować, szukać w wielkim skupieniu głębszego sensu poszczególnych scen i jedynych prawidłowych interpretacji. W zasadzie równie dobrze można byłoby się podchmielić i wcale się mniej nie wyniesie z filmu. W ciągu tych dwóch godzin widzimy olbrzymią liczbę luźnej symboliki i alegorii. Z całości można wynieść refleksje o przemijaniu (nawiązuje do tego choćby tytułowa klepsydra), wspomnieniach, nieuchronności śmierci, nieodwracalności czasu. 
 
No i cóż, ten film to z pewnością fenomen w polskiej kinematografii. A co ciekawe, dla mnie osobiście łączy w sobie dwie cechy, wydawałoby się wykluczające się wzajemnie. Po pierwsze jest wspaniały, a po drugie nudny. Nudny w przeciągu całego filmu mniej więcej przez połowę czasu trwania, tzn. te momenty wspaniałe przeplatają się dość równomiernie z tymi nudniejszymi, ale podsumowanie filmu jako całości jest już tylko wspaniałe. Więc wyszedł mi także matematyczny irracjonalizm. "Sanatorium pod klepsydrą" jest swoistym marzeniem sennym opartym na ludzkich wspomnieniach. I momentami sam film robi się senny. Na szczęście zawsze w porę pojawiają się jakieś błyskotliwe fragmenty. 
 
Natomiast trochę potencjału pozostało w elementach technicznych. Aktorstwo nie powala. Muzyka tylko chwilami się wyróżnia, zdjęcia solidne, ale nie wyjątkowe (zwłaszcza jak na surrealizm). Na pierwszym miejscu mamy surrealizm i długo, długo nic. Pozostałe atuty są już na dalszym planie i moim zdaniem równie dobrze tak aktorstwo, muzykę jak i zdjęcia mogliby wykonywać inni filmowcy, a film nie tak wiele by się zmienił. Co do aktorstwa wyróżnić jednak należy Tadeusza Kondrata, który z kolei mi osobiście i tak się niezbyt podobał. Za to faktem jest, że wyjątkowe i niepowtarzalne są scenografia czy kostiumy. Tak czy owak, polecam, bo to niekwestionowana klasyka polskiej kinematografii. 
 
Cytat dzięki użytkownikowi Cookie.