<reviewer_mark>
6
<review>
Gdy za oknem nienajlepsza pogoda, komputer odmawia posłuszeństwa, a pies nie ma chęci na zabawę, to nie wypada nic innego jak spojrzeć w program TV i trafić na ciekawy film, a jeśli jeszcze w dodatku okaże się, że jest to dreszczowiec, to możemy  ze spokojnym sumieniem stwierdzić, że szczęście jest dziś jednak po naszej stronie. Wtedy można wygodnie rozsiąść się w fotelu albo nawet klapnąć na kanapę i może bez wypieków na twarzy, ale za to z buzią pełną chipsów (ewentualnie popcornu, lub też ciasteczek, jak kto woli), śledzić wydarzenia na ekranie. A te w "Śmiertelnym przewinieniu" pozwalały na prawie 90 minut rozrywki i mimo, iż to wszystko wcześniej widzieliśmy już niezliczoną ilość razy, to jednak niektórzy, w tym także i ja, uwielbiają od czasu do czasu zajrzeć w  takie klasyczne opowieści, w których prawie zawsze pozostaje jedna zagadka trapiąca nas od początku, a w lepszych produkcjach nawet do końca, czyli- kto odpowiada za morderstwa. Tutaj, co prawda, długo nie musiałem się nad tym głowić i chyba każda osoba o zdrowych zmysłach także nie miałaby z tym problemu, lecz na wszelki wypadek tożsamości tegoż okropnego złoczyńcy wyjawiać nie zamierzam, wszak zawsze później można się pochwalić przed samym sobą, lub też osobami towarzyszącymi, iż od początku wiedziało się, kto jest tym złym. 
 
 Jeśli chodzi o samą fabułę to przedstawia się ona mniej więcej tak: Julia London (Crystal Bernard) kobieta pragnąca zostać pisarką dostaje niespotykaną szansę od losu na spełnienie swych marzeń. Szansa ta możnaby stwierdzić, że pochodzi od samego szatana, gdyż najnowsze dzieło, pod którym podpisała się swym nazwiskiem nie jest tak naprawdę dziełem jej, lecz młodej kobiety, która nim zdążyła je opublikować zmarła w tajemniczych okolicznościach. Jak się później okazuje kradzież nie wychodzi na dobre. Następuje seria morderstw, które odzwierciedlają wydarzenia z książki... 
 
 Mimo iż obraz wciąga to aktorsko prezentuje się niestety miernie a to przede wszystkim za sprawą głównej bohaterki, którą gra Crystal Bernard. Momentami miałem wrażenie, że twórcy zorganizowali casting uliczny na pierwszoplanową postać. Niewiele lepiej wygląda reszta obsady, wśród której jedyne nazwisko, zatrzymane na kilka chwil w mym umyśle to Dorian Harewood grający detektywa. Inaczej sprawa wyglądała z Vincentem Spano, bo o ile nie słyszałem wcześniej o tym nazwisku to twarz tego pana skądś kojarzyłem i nie był to przypadek, gdyż patrząc teraz na jego filmografię z lekkim uśmiechem na ustach przypomniałem sobie film, za którego oglądanie wziąłem się parę miesięcy wcześniej, w podobnych okolicznościach, a mianowicie "Szczury". 
 
 "Śmiertelne przewinienie" polecam, ale najlepiej wtedy, gdy szanse na jakiekolwiek inne zajęcie będą równały się zeru. Jeśli klasyczne dreszczowce nie nudzą was i lubicie od czasu do czasu zerknąć na jakąś niezbyt znaną produkcję z myślą: "A nóż trafi się coś godnego uwagi", to jest to produkcja w sam raz. Ręczę, że przyjemność wcale nie zakończy się na rozwiązaniu najważniejszej zagadki, a sama końcówka, gdy akcja dzieje się już w kościele, może przyprawić was o szybsze bicie serca.    
