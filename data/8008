<reviewer_mark>
7
<review>
Życie Karola Darwina to wspaniały, bogaty i co najważniejsze ciekawy materiał na film. Jon Amiel, którego znałam tylko jako reżysera "Jądra Ziemi" postanowił nakręcić film o dość kontrowersyjnym człowieku. Zupełnie rozczarujemy się, jeśli podejdziemy do tego, jak do czystej biografii, opowiadającej o dziele jego życia. To zdecydowanie coś więcej. 
 
Oglądając, przyznać trzeba rację, iż jest to dramat człowieka, historia jego miłości do żony, córki, jego borykanie się z codziennością, religią i własną chorobą. Darwin jest tu przedstawiony jako człowiek o burzliwej duszy, jest wyniszczony i zepsuty otoczeniem, które wywiera wpływ na innych - kościół, Bóg i religijność to coś, co w wiosce, której mieszka jest na porządku dziennym i coś co przyjmuje się bezwarunkowo. 
Darwin odstaje od tej społeczności. Jest rozdarty pomiędzy religijną żoną, którą kocha, a nauką, która jest jego drugą miłością. Zanim ożenił się z Emmą, podróżował, poznawał i doświadczał. Po ślubie jego życie zmieniło się - urodziły mu się dzieci, w tym uwielbiana przez niego Annie. Mimo tego nie zrezygnował z nauki - wciąż pracował, pisał notatki i zamykał się sam, by w spokoju oddawać się pasji poznawania gatunków. Bał się tego. Bał się, że w nauce odnajdzie coś co wyda się mu zbyt oczywiste i będzie musiał na zawsze wyrzucić Boga ze swojego życia. 
 
Jego życie było niezwykle skomplikowane. Nie dość, że miał problem z własną wiarą, jego córka Annie umiera, a on popada w czystą rozpacz. Wini za to Boga, choć wie, że tak naprawdę wszystko się dla niego skończyło, że Boga nie ma, a my ludzie, jesteśmy jedynie gatunkiem wystawionym na walkę o przetrwanie. 
 
Darwin, poprzez naciski ze strony naukowców postanowił pisać książkę, słynne dzieło pod tytułem "The Origin of Species" (O pochodzeniu gatunków). W tym dziele zawarło się całe jego życie, a sama publikacja zmieniła społeczeństwo, podzieliła i wywołała niezwykłe kontrowersje. Czy tego chciał Darwin? Czy jego życie, pomimo przeciwstawień losu, braku zrozumienia ze strony najbliższych miało sens? 
 
Film Amiela pokazuje tylko cząstkę tego problemu. Przede wszystkim reżyser skupił się na ukazaniu samego Darwina, jako postaci która wzbudza w nas współczucie i sympatię. Być może większość z was zna Darwina jedynie ze szkolnych lekcji, jako mężczyznę, który swym dziełem "zniszczył" Boga i sprawił, że społeczeństwo wyszło z ciemnoty i niewiedzy. Otóż, dzięki takiemu filmowi przekonujemy się, jakim człowiekiem był sam Darwin. Jakie myśli nim targały, jakie emocje, czego doświadczał, jakie miał problemy. Film wcale nie ma na celu kogoś przekonywać i nakłaniać do powzięcia zdania na dany temat - że było tak a nie inaczej. 
 
Na uwagę zasługuję kapitalna rola Paula Bettany'ego, który całym swoim kunsztem aktorskim przekazał nam odpowiednie emocje. Wspaniała mimika i dopasowanie do roli zdecydowanie przemawia na jego korzyść. Jestem wielką fanką gry Paula - dzięki niemu możemy zobaczyć emocje i ten błysk w jego oczach, przekonywujący nas, że aktorstwo to jego powołanie. Ktoś kiedyś napisał, że on ratuje filmy - zgadzam się z tym, bo wiele filmów z jego udziałem to tzw. niewypały, ale staja się one lepsze, gdy zagra w nich Bettany. Być może właśnie z tego powodu warto poświęcić trochę czasu, by zapoznać się z tym filmem. 
 
U jego boku zagrała żona Paula - Jennifer Connelly, charakterystyczna aktorka, znana z "Dark Water - Fatum", czy "Requiem dla snu". Rola żony, która ma niełatwe życie u boku męża - ateisty i zapalonego naukowca, ponadto wychowująca gromadkę dzieci i znosząca jego ponure nastroje - to z pewnością ciekawe doświadczenie w karierze. Nie ulega wątpliwości, że Jenny zagrała tak jak to ona potrafi - czyli przejmująco. Zawsze, gdy widzę ją na ekranie mam wrażenie, że jej pragnieniem jest kontakt z nami, widzami i totalne zaangażowanie się w rolę. 
 
Film wzrusza, porusza, być może nawet łezka zakręci nam się w oku. Bogaty jest w piękne zdjęcia. Fabuła jest ciekawa, może zbyt melancholijna, jak to w melodramatach bywa, ale jakoś nie nastawiło mnie do niego negatywnie. 
 
Może nie jest to film wysokich lotów, nie sprawi, że miesiącami będziemy poruszeni, że będziemy chodzić jak w transie i oglądać go tysiące razy. To nie ta półka filmów. To bardziej film dla myślicieli, fanów melodramatycznych biografii, chcących wzruszyć się na kilku scenach i pooglądać dwójkę naprawdę dobrych aktorów w akcji. 
 
