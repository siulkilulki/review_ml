<reviewer_mark>
5
<review>
Drugi film bodaj najbardziej dziś popularnego koreańskiego reżysera jest dziełem niezbyt udanym. Zarówno od strony technicznej, jak i fabularnej daleko mu do poziomu późniejszych, wielokrotnie nagradzanych produkcji. Rozpoczynająca scena w której obserwujemy dwoje nieznajomych Koreańczyków w drodze do Francji zapowiada, że film będzie refleksją Kim Ki-duka nad Zachodem. Sam odbył podobną podróż, dzięki której zainteresował się kinem. 
 
Wild Animals można odczytywać przede wszystkim jako krytykę kapitalizmu. Oto spokojny Cheong-hae już przy pierwszym kontakcie z mieszkającym w Paryżu od jakiegoś czasu Hong-san zostaje przez niego okradziony. Bagaż zostaje co prawda zwrócony, ale niesmak pozostaje. Późniejsza przyjaźń głównych bohaterów w miarę upływu czasu będzie coraz mocniej związana z pieniędzmi. Choć te zdają się nie znaczyć nic dla Cheong-hae o tyle dla Hong-san stanowią cel sam w sobie. Za sprawą tego drugiego bohaterowie zostają wplątani w gangsterskie porachunki, które zmuszają ich do coraz bardziej ekstremalnych zachowań. Zaczyna się od pobić na zlecenie, kończy na zabójstwach. 

W opozycji do pieniędzy zostaje postawiona sztuka. Droga ucieczki od codziennych zmartwień wiedzie, czy to przez malarstwo uprawiane przez Hong-san, czy performance Corrine. Jeśli mowa już o kobietach to trzeba powiedzieć, że Kim Ki - Duka przedstawia je w patriarchalnym świetle. Oto wspomniana już Corrine zakochana w Hong-san nie jest w stanie porzucić dla niego swojego partnera - policjanta, który grozi jej deportacją. Pomimo, że bije ją zamrożoną rybą (czy też może węgorzem) ta nie potrafi, bądź nie chce od niego odejść. Również miłość Cheong-hae - Laura, którą ten poznał w pociągu przemyca dla swojego kochanka Emila narkotyki. Dodatkowo taki obraz kobiet, potęgują sceny nakręcone w kabinach "peep show" w których Cheong-hae odnajduje Laurę i mimo, iż ta go nie rozpoznaję wraca tam tylko po to by na nią popatrzeć. 
 
Zarówno przyjaźń głównych bohaterów jak ich relacje z kobietami wystawiane są na próbę głównie ze względów finansowych. Hang-san jest wręcz bliski zamordowania Cheong-hae tylko dlatego, że potrzebuje tysiąca franków na opłacenie domu. Wcześniej zostaje mu zlecone morderstwo Emila, które będzie stanowiło główną oś iście antycznej tragedii Cheong-hae. 
 
Jeśli chodzi o samą stronę techniczną filmu, to żaden jej aspekt nie zachwyca. Zdarzają się co prawda pojedyncze oryginalne i wymowne kadry, jednak jest ich za mało jak na ponad 90 minutowy film. To co najbardziej kłuje w oczy to bardzo słabe aktorstwo,  które w pozostałych filmach koreańskiego mistrza zawsze stoi na wysokim poziomie. Dodatkowo niemal każdej scenie towarzyszy irytująca ścieżka dźwiękowa, która sprawia, że film chwilami można posądzać o kicz. Na koniec wypada wspomnieć o samych Francuzach, których Kim Ki-duka przedstawia jako cwaniaków bez jakiekolwiek moralności (zarówno gangsterów, jak i zwykłych gapiów). Jestem też zdania, że reżyser nie odnalazł się w europejskim otoczeniu i chyba właśnie dlatego był to pierwszy i zarazem ostatni film nakręcony poza Azją. 
