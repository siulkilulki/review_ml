<reviewer_mark>
5
<review>
Wprowadzanie do kin sequela filmu, którego widzowie nie mieli okazji oglądać, wydaje się karkołomnym pomysłem. Po obejrzeniu "Wszystko zostanie w rodzinie" dochodzę jednak do wniosku, że polski dystrybutor postąpił słusznie. Zaoszczędził bowiem Polakom potężnego déjà vu. Komedia Nicolasa Benamou i Philippe'a Lacheau jest bowiem kopią pierwszej części "Babysitting", tyle że osadzoną w bardziej egzotycznych plenerach. Można nawet odnieść wrażenie, że pierwszy film był swego rodzaju jazdą próbną, podczas której na widzach testowano różne pomysły. Dlatego w dwójce rozbudowano to, co sprawdziło się w "jedynce", kosztem innych gagów. Tak można wyjaśnić chociażby ramę narracyjną: większość filmu polega na tym, że grupa osób przegląda materiał z kamery wideo należącej do jednego z bohaterów. Przecież najzabawniejszą sekwencją z "Babysitting" była właśnie ta, w której policja z rodziną zaginionego dziecka ogląda nagranie z kamery. 
 
     Alice David,  Charlotte Gabris,  Philippe Lacheau,  Tarek Boudali,  Julien Arruti,  Vincent Desagnat     

Jeśli obawiacie się, że "Wszystko zostanie w rodzinie" będzie fabularnie nieczytelne, to mogę Was uspokoić. Historia stanowi zamkniętą całość i wiedza na temat tego, co wydarzyło się w "Babysitting", nie jest w zasadzie potrzebna. Oczywiście twórcy co jakiś czas odwołują się do pierwszego filmu, jednak owe nawiązania mają mało istotny charakter i łatwo je przeoczyć (np.: krótka wymiana zdań między Ernestem a Samem na temat byłej partnerki tego pierwszego). Wiele z nich zagubiło się też w tłumaczeniu i zauważą je jedynie ci, którzy znają francuski (dotyczą one przede wszystkim kariery Franka, głównego bohatera komedii). 
 
W przypadku polskich widzów punktem odniesienia dla "Wszystko zostanie w rodzinie" będą amerykańskie produkcje z "Kac Vegas w Bangkoku" na czele. I francuska komedia wcale nie wypada źle na tym tle. Film Benamou i Lacheau jest bowiem wypełniony zabawnymi gagami. Twórcy przygotowali dość eklektyczną mieszankę dowcipów. Obok typowych skeczy sytuacyjnych z lekką nutą absurdu i groteski znajdziemy tu też kilka dość frywolnych scen. Sekwencje z babcią rzucającą rasistowskie uwagi pod adresem jednego z przyjaciół głównego bohatera sąsiadują z ujęciami penisa powiewającego na wietrze podczas sceny skoku ze spadochronem. 
 
     Philippe Lacheau,  Tarek Boudali,  Julien Arruti           Elisa Bachir Bey,  Alice David,  Philippe Lacheau,  Tarek Boudali,  Elodie Fontan           Valériane de Villeneuve,  Elisa Bachir Bey,  Philippe Lacheau,  Vincent Desagnat     

Za sprawą sympatycznych bohaterów, licznych zabawnych scen i dynamicznej narracji "Wszystko zostanie w rodzinie" jest przyjemną rozrywką, idealną na niezobowiązujące półtorej godziny w kinie. Problemem filmu jest to, że całość pozbawiona jest charakteru. Obraz Benamou i Lacheau jednym uchem wpada, drugim wypada i nie pozostawia po sobie trwałego wspomnienia. To film gładki, odtwórczy, starający się raczej podpiąć pod popularne trendy, niż zaznaczyć własną odrębność. Ostatecznie jest więc po prostu jedną z wielu komedii, ani lepszą, ani gorszą od tego, co przyzwyczailiśmy się uważać za normę.