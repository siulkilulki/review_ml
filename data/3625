<reviewer_mark>
7
<review>
Najnowszy film Christiana Dittera, autora "Love, Rosie", jest jak spotkanie z najlepszymi przyjaciółkami. Będą tańce, alkohol, gadki o życiu, chwile refleksji i dużo śmiechu. 
 
     Dakota Johnson,  Rebel Wilson   Warner Bros. Entertainment Inc.         Dakota Johnson,  Rebel Wilson   Warner Bros. Entertainment Inc.         Dakota Johnson,  Rebel Wilson   Warner Bros. Entertainment Inc.   

Główną bohaterkę filmu, Alice (wdzięczna Dakota Johnson), poznajemy, kiedy postanawia zrobić sobie przerwę w swoim czteroletnim związku z Joshem. Właśnie do niej dotarło, że jeszcze nigdy nie była sama – prosto spod skrzydeł rodziców trafiła w ramiona poznanego w akademiku chłopaka. Teraz Alice chce się dowiedzieć, czego naprawdę pragnie. Ciekawi ją, jak wygląda życie, gdy nie jest się od nikogo zależnym. Na swoje szczęście poznaje w nowej pracy idealną osobę, która oprowadzi ją po tym nieznanym dotąd świecie. 
 
Postać granej przez Rebel Wilson koleżanki to prawdziwa aktorska petarda. Genialna Australijka o rozbrajającym vis comica każdą scenę ze swoim udziałem zamienia w skecz, który chciałoby się oglądać po kilka razy z rzędu. Ale nie tylko jej bohaterkę z przyjemnością przyjęłoby się do kręgu swoich najbliższych znajomych. Każda z obecnych w filmie dziewczyn wzbudza dużą sympatię, a do tego prezentuje zupełnie inne podejście do życia i związków. Starsza siostra Alice (Leslie Mann) zmaga się na przykład z instynktem macierzyńskim, a Lucy (Alison Brie), bohaterka osobnego wątku, pisze algorytmy umożliwiające poznanie idealnego mężczyzny. Pytanie o to, która z bohaterek obrała właściwą drogę do osiągnięcia w życiu szczęścia, stanowi sedno komedii Dittera. Nie zdradzę zbyt dużo, pisząc, że odpowiedź nikogo nie zaszokuje. 
 
     Leslie Mann,  Jake Lacy   Warner Bros. Entertainment Inc.         Alison Brie   Warner Bros. Entertainment Inc.         Anders Holm,  Dakota Johnson   Warner Bros. Entertainment Inc.   

A jednak "Jak to robią single" jest filmem zaskakującym. Scenarzyści (Marc Silverstein, Abby Kohn, Dana Fox, którzy napisali tekst na podstawie książki pod tym samym tytułem) dzielą racje po równo i nikogo nie pouczają. W dodatku sympatyzują zarówno z kobiecymi, jak i męskimi bohaterami. Niezliczone komedie romantyczne wmówiły widzom, że jeśli nie znajdą sobie chłopaka/dziewczyny, to – przepraszam za brak subtelności – umrą sami, a na końcu zostaną zjedzeni przez własne koty. W odniesieniu do nich banalna mądrość płynąca z "Jak to robią single" wydaje się istotną wartością i sytuuje komedię Dittera na przeciwległym biegunie w stosunku do np. monotematycznych "Dziennika Bridget Jones" czy "Seksu w wielkim mieście". "Singlom" bliżej raczej do takich odświeżających gatunek tytułów jak "Don Jon", "Druhny" czy "500 dni miłości". 
 
Nie ma co udawać: "Jak to robią single" to film skierowany głównie do dziewczyn. Damska część widowni odnajdzie w nim sporo znajomych scen, a z seansu wyjdzie jak z imprezy z koleżankami – ubawiona i naładowana dobrą energią. Warto skorzystać, bo nie wiadomo, kiedy się taka okazja powtórzy. 