<reviewer_mark>
7
<review>
Jak mówił Larry 3000, jeden z bohaterów kreskówki "Strażnicy czasu", czas jest jak lina i jeżeli w którymś miejscu się rozwiąże, będzie po linie. Na przykład gdyby dronty dodo nie wyginęły, jeden z nich mógłby zaatakować młodego Henry'ego Forda, w wyniku czego w umyśle chłopaka zaszłyby niepokojące zmiany i nie założyłby on spółki Ford Motor Company i nie byłoby wiadomo, jak potoczyłyby się losy przemysłu samochodowego. Motyw zmian wynikających z podróżowania w czasie był wielokrotnie wykorzystywany przez kulturę masową. Niedawno wykorzystali go Eric Bress i J. Mackye Gruber, którzy napisali scenariusz do "Efektu motyla", po czym przenieśli go na ekran kinowy. Co do wyniku ich pracy mam mieszane uczucia. 
 
Evan Treborn (Ashton Kutcher) jest obdarzony niezwykłą zdolnością - może bowiem przenosić się do przeszłości i zmieniać swoje wspomnienia. Początkowo stara się je modyfikować w taki sposób, by zapewnić szczęście swojej własnej osobie. Szybko się jednak przekonuje, że przy zmianie przeszłości można pominąć wiele ważnych elementów, które w wykreowanej przez niego nowej rzeczywistości mogą się przyczynić do pogorszenia sytuacji... 
 
Scenariusz, mimo kilku niekonsekwencji (vide brak większych skutków wywołania przez Evana 'stygmatów'), jest całkiem przyzwoity i większych zastrzeżeń do niego nie mam. Film naprawdę trzyma w napięciu, głównemu bohaterowi się kibicuje, w dodatku widz może być zmuszony do pewnych przemyśleń na temat tego, jak wiele zależy w naszym życiu od drobnostek (oczywiście jeśli do tej pory nad tym się nie zastanawiał - pozdrowienia dla ludzi wychowywanych przez telewizję). Ashton Kutcher ku mojemu zaskoczeniu zagrał dobrze i w niczym nie przypominał totalnego świra z głupawej komedii "Stary, gdzie moja bryka?". 
 
Jeżeli więc chwalę "Efekt motyla" w najważniejszych dla filmu sprawach (aktorstwo, scenariusz, napięcie, sympatia do bohatera), to czemu we wstępie przyznałam się do posiadania mieszanych uczuć względem owego filmu kultowego dla pokolenia MTV? Otóż w recenzowanym przeze mnie obrazie brakuje pewnej głębi. Chłopak grany przez Ashtona K. niby nie może przewidzieć wszystkich skutków swoich poczynań i za każdym razem jest zaskoczony zastałą przez siebie po powrocie do teraźniejszości sytuacją, jednak wydaje się, jakby poza rosnącym poczuciem winy nic się nie zmieniało w jego psychice. Nie podobała mi się poza tym scena, w której Evan po raz pierwszy diametralnie zmienia swoją przeszłość - prawdę mówiąc, sama podczas oglądania filmu zdziwiłam się, jakim cudem mógł doprowadzić do jakichkolwiek zmian. Kroki przez niego podjęte wydały mi się nieprzemyślane i moim skromnym zdaniem nie miały prawa wpłynąć na bieg zdarzeń. Cóż...