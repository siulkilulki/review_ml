<reviewer_mark>
10
<review>
"Filmy ze Schwarzeneggerem to dno...", jeżeli usłyszycie od kolegi takie zdanie, możecie być pewni, że nigdy nie miał styczności z "Predatorem". Film ten ujrzałem nie tak dawno temu na TV4, w zasadzie telewizor włączyłem za późno i zdążyłem na 1/4 filmu. Końcowa walka tak mnie zaciekawiła, że postanowiłem obejrzeć go w całości na DVD. Od razu stwierdziłem, że to mój ulubiony film, który mógłbym oglądać w kółko! 
 
Fabuła jest dość prosta, więc nikt nie powinien się pogubić. Śmigłowiec z dyplomatami został przechwycony przez rebeliantów, więc Generał armii USA rozkazuje Majorowi Dutchowi Schaefferowi (Schwarzenegger) odbicie wyżej wymienionych dyplomatów, z sześcioma innymi ludźmi. Wśród załogi Dutcha ma znajdować się agent CIA, Dillon. Niezadowolony Schaeffer musi jednak rozkazu posłuchać i wylecieć na misję ratunkową. Na wyspie czeka ich niemiła niespodzianka... 
 
Jak już wcześniej wspominałem rolę główną (Majora Dutcha Schaeffera) ma zagrać popularny Terminator, Arnold Schwarzenegger. W kostium Łowcy miał wskoczyć Jean-Claude Van Damme, co sprawiało, że film miał być jeszcze ciekawszy! Van Damme od razu poszedł do kosza, gdyż stwierdzono, że jest za niski, więc wybrano dość wysokiego aktora, jakim jest Kevin Peter Hall. Samą postać Predatora stworzył Stan Winston. Dlaczego on? Gdyż miał już w tym doświadczenie, m.in. postać Terminatora czy też słynnego Aliena jest jego wymysłem. Świetną oprawę muzyczną, nadającą genialny klimat skomponował Alan Silvestri. 
 
Arnold Schwarzenegger otrzymał oczywiście główną rolę. Mięśniak dowodzi całą akcją, wydaje polecenia i inne takie rzeczy (dla niektórych śmieszne, dla niektórych żałosne). Od razu wiadomo, że ma najwięcej roboty z wszystkich aktorów, szczególnie, że jego jedna z trudniejszych scen została wycięta (ja bym się wkurzył). Ciężko w to uwierzyć, ale musi się zmierzyć z większym od niego aktorem. Ś.P. Kevin Peter Hall gra tutaj wilka, który cały czas goni swoje owieczki, dopóki nie trafił na czarną owcę... 
 
Zaletami tego filmu są m.in. zdjęcia, muzyka, miejsce akcji... A właśnie! Zapomniałbym o największym plusie – postać Predatora! Efekty specjalne niemalże doskonałe, ale jak w każdym filmie, da się zauważyć niedociągnięcia. Jednym z nich jest laser Predatora. Wygląda to trochę... Sztucznie? I nie chodzi o sam strzał, jak wiązka lasera trafi w coś większego, jak np. drzewo, bo takie niedociągnięcie akurat łatwo zauważyć. Mnie to osobiście nie przeszkadza, ale jak ktoś jest uparty, to słabe efekty będzie wypominał w nieskończoność. Trzeba podkreślić, że film jest z 1987 roku, więc jak na tamte czasy wygląda to świetnie. Warto zauważyć, że mamy rok 2009, a my jako Polacy wciąż nie dorównujemy produkcjom z tamtych lat. Weźmy np. serię filmów "Godzilla" (poruszanie się tego jaszczura). Bez  porównania, prawda? Więc nie powinniśmy narzekać na te drobne niedociągnięcia. 
 
W "Predatorze" możemy wymienić 2 gatunki: film akcji oraz film fantastyczny. Wymieniona przed chwilą akcja rozgrywa się w dżungli, co dodaje kolejnych wrażeń. Tego typu produkcje (wg mnie) oglądają się wyśmienicie! Bohaterowie nie mogą korzystać z elektroniki, są zdani sami na siebie. Co prawda broń i wyposażenie mają, ale takowe nasz Łowca widzi bez problemu, więc trzeba się wspomóc (jak to jedna z postaci w filmie ładnie określiła) "harcerskimi sztuczkami". Końcowa walka świetnie oddaje te harcerskie sztuczki. Zasadzka ze spadającymi ciężkimi przedmiotami, maskowanie się błotem czy też zwabienie Predatora do pułapki za pomocą ogniska (Predek wyczuwa ciepło), to tylko namiastka tych chwytów. Chcesz wiedzieć więcej? Nic prostszego! Po prostu siądź wygodnie w fotelu i oglądaj! Gorąco polecam!