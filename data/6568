<reviewer_mark>
8
<review>
Po niezbyt udanych "Pokoleniach'' miałem dość niskie oczekiwania co do "Pierwszego kontaktu". Jak się okazało, martwiłem się kompletnie niepotrzebnie, ponieważ obraz Jonathana Frakesa (który gra również jednego z bohaterów filmu) był znakomitą odsłoną przygód załogi USS Enterprise.  
 
Ósma część gwiezdnej wędrówki jest słusznie uważana za najlepszą z udziałem załogi Picarda (w tej roli ponownie niezastąpiony Patrick Stewart). Jej fabuła kręci się wokół cywilizacji Borg, którą mieliśmy okazję poznać w serialu "Next generation". Planuje ona zaatakować Ziemię. Już w pierwszych minutach "Star Treka VIII" bohaterowie stawiają jej czoła w widowiskowej kosmicznej bitwie. Wtedy najeźdźcy wyruszają w podróż w czasie. Statek kosmiczny USS Enterprise podąża za nimi stając się jedyną nadzieją na ocalenie błękitnej planety... 
 
     Jonathan Frakes,  LeVar Burton,  James Cromwell    
Podróż w czasie przywodzi na myśl "Powrót na Ziemię" i jest jawnym nawiązaniem do niego. Nie jest to jedyny "smaczek", który można zauważyć w tym widowisku. Próba samozniszczenia statku jest niemal żywcem wyjęte z trzeciej części, a słynne powitanie Wolkan (rasy do której należał Spock – postać grana przez Leonarda Nimoya w Serialu "Star Trek the original series") nie zmieniło się mimo upływu czasu. Tego typu sceny są rewelacyjnymi "Easter eggami". 
 
     Patrick Stewart    
Aktorstwo w ósmej części kosmicznej serii także jest na wysokim poziomie. Chociaż Patrick Stewart nigdy nie zastąpi mi Shatnera, to i tak dobrze sprawdza się jako kapitan. Najciekawszą postacią jest natomiast Data grany przez Brenta Spinera kojarzonego obecnie głównie z roli w "Dniu Niepodległości". Także i czarny charakter jest bardzo ciekawy. To Królowa Borg, która ciekawi, jest dobrze napisana i rewelacyjnie odegrana przez Alice Krige. Nie byłoby przesadą uznanie jej za najlepszego antagonistę w całej kosmicznej sadze. Sądzę, że bije ona na głowę nawet Khana (Ricardo Montalban) z drugiej części. 
 
     Alice Krige          Gates McFadden          Brent Spiner    
W "Star treku VIII" dowiadujemy się wielu rzeczy, o których dotąd nie wspomniano. Możemy zobaczyć jak wyglądał tytułowy pierwszy kontakt, kto zbudował napęd Warp (nadprzestrzenny) i jaką rasę pozaziemską po raz pierwszy spotkali ludzie. Z tych powodów żaden szanujący się fan serii nie powinien przegapić tego obrazu. 
 
Film jest dobrze zrobiony i przeciwieństwie do wielu innych części "Star Treka" trzyma w napięciu od początku do końca. Charakteryzacja jest znakomita, a efekty specjalne bardzo dobre. Fabuła to hołd, ukłon w kierunku filmów z załogą kapitana Kirka (William Shatner) , dzięki czemu "Star Trek VIII: Pierwszy kontakt" ogląda się z wielką przyjemnością. Obraz jest godny polecenia nie tylko fanom kina fantastycznonaukowego. 
