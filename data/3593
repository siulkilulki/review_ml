<reviewer_mark>
9
<review>
Kevin Smith należy, podobnie jak Tarantino i Allen, do mistrzów kina "gadanego", aczkolwiek mającego więcej wspólnego prędzej z "Pulp Fiction" niż "Annie Hall". Bohaterowie jego filmów bowiem posługują się językiem niezwykle dosadnym, dużo rozmawiają na temat szczegółów życia intymnego, zaś same postacie zostałyby na pewno przez niektórych osądzone jako istoty kompletnie amoralne i egoistyczne. Cóż, taki urok, czy to nie urok kina pana Smitha. Od chwili swego niskobudżetowego debiutu, właśnie "Clerksów ", wspomniane przeze mnie elementy są jego znakami rozpoznawczymi. 
 
Głównym bohaterem "Clerksów " jest Dante Hicks (Brian O'Halloran), sprzedawca w sklepie, który ma problemy z niewiedzą na temat, czego on właściwie chce. Razem ze swoim kolegą, Randalem (Jeff Anderson), pracującym w sąsiadującej ze sklepem wypożyczalni kaset video, rozmawia na temat życia, dziewczyn i "Gwiezdnych Wojen". 
 
Jak widać po tym drobniuchnym zarysie fabuły, nie przedstawia się zbyt interesująco. Ot, dwaj zwykli nieudacznicy gadają sobie o różnych sprawach, przy okazji użerają się nieco z klientami. Jest jednak w tym filmie niesamowite wręcz "to coś", które nie tylko sprawia, iż jest to dzieło znakomite, lecz wręcz kultowe. Smithowi nie chodzi tu jedynie o tanie rozśmieszanie widzów gadkami na temat seksu czy niesmaczną (na pewno zdaniem części widzów) sceną z seksem z trupem w toalecie, lecz ciekawym klimatem i naprawdę inteligentnym poziomem żartów. Któż by spodziewał się, że tyle frajdy może przynieść człowiekowi oglądanie meczu hokeja rozgrywanego na dachu sklepu, czy też przysłuchiwanie się rozmowie na temat robotników pracujących na Gwieździe Śmierci w " Powrocie Jedi"? Nawet rozmowa Dantego z dziewczyną o poprzednich partnerach seksualnych czy skecz z rosyjskim muzykiem rockowym, mimo swej wulgarności i chęci zniesmaczenia widzów spod znaku dzisiejszego moheru, autentycznie śmieszą i sprawiają, że człowiekowi robi się lepiej na duchu. 
 
Mimo tych wszystkich atrakcji wymowa ostatnich scen "Clerksów" jest raczej gorzka, człowiek nie potrafi się porozumieć przede wszystkim z bliskimi, co sprawia utratę kochanych przez niego osób, zaś życie mimo (a raczej dzięki) swej groteskowości potrafi naprawdę mocno kopnąć w dolną część pleców. Te sceny sprawiają, iż "Clerks" wyróżnia się na plus spośród większości głupawych komedyjek z kraju pod gwiaździsto-pasczanym sztandarem. Jak również to, iż jest to film, do którego będę wracać i zachęcać innych do jego obejrzenia.