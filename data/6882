<reviewer_mark>
2
<review>
Koniec lat 80. i początek 90. ubiegłego wieku to okres silnego rozwoju gier komputerowych. Można tu nawet powiedzieć o pewnym przełomie, który dokonał się w branży na wskutek wzrostu technologicznego, upowszechnienia potężnej platformy, czyli komputera osobistego, czy rozwoju grafiki. Spowodowało to szerszą dostępność i spopularyzowanie gier video. Jedną z nich była najsłynniejsza i najbardziej rozpoznawalna gra w historii komputerowej rozrywki zatytułowana "Mario Bros.", która już wtedy niemalże na całym świecie cieszyła się olbrzymią popularnością. Gra wydana została na konsole w 1985 roku i w późniejszym czasie dorobiła się niezliczonej ilości różnych wersji i przeróbek. Nic dziwnego, że w 1993 roku tematem zainteresował się światek filmowy. Panowie producenci wyczuli dość łatwy zarobek i postanowili zaangażować się w historyczny, bo pierwszy w historii kina pomysł adaptacji gry. 
  
Zadanie, jakie twórcy sobie wyznaczyli, było jednocześnie łatwe i trudne. Łatwość ekranizacji polegała na tym, że twórcy filmu mieli dużą swobodę interpretacji przy tworzeniu świata. Warstwa fabularna w grze praktycznie nie istnieje, bohaterowie nie mają sprecyzowanych charakterów, co spowodowało możliwość w miarę swobodnego podejścia do historii i ogólnego pomysłu. Oczywiście istniał już wtedy serial "The Super Mario Bros. Super Show!", który dość dokładnie odwzorowywał świat przedstawiony w grze, ale zyskał on sobie popularność tylko w dość zamkniętych i hermetycznych grupach sympatyków Mario, no i w ogóle "nie zobowiązywał". Poza tym, na ręce twórców nie patrzyli z ogromną pieczołowitością - tak jak robią to dzisiaj  - gracze. Prostota komputerowej rozrywki nie wykreowała jeszcze prawdziwych fanatyków świata Mario, a każdy patrzył na produkcję raczej z przymrużeniem oka. Twórcy mieli zatem dość sporo komfortu. Ale zadanie było również trudne. Chodziło tu głównie o specyficzne realia świata gry i przeniesienie ich na ekran. Jednym zdaniem, jak stworzyć coś sensownego z historii w której główny bohater, hydraulik, co poziom musi uratować księżniczkę, skacząc po platformach, chmurkach i zwierzątkach? A bez pewnych nawiązań obyć się przecież nie mogło. 
  
Nigdy nie jest dobrze, kiedy jeden film kręcą dwaj reżyserzy, no chyba że są to bracia Wachowscy albo Joel i Ethan Coenowie. Prawie zawsze zwiastuje to katastrofę. "Super Mario Bros." nakręciło aż czterech. I o ile reżyser takich wyśmienitych filmów jak "Misja" czy "Pola śmierci" Roland Joffe oraz jego wizja mogły być największymi atutami adaptacji, o tyle problemy w czasie produkcji i zaangażowanie Annabeli Jankel, Rocky'ego Mortona i Deana Semlera, a także rezygnacja Joffe'a rozpoczęła początek końca filmu. W efekcie powstała produkcja bardzo słaba, która szybko została zwyczajnie zapomniana, a dziś pokryta jest ogromną warstwą kurzu. Pierwszym błędem była wizja świata alternatywnego przedstawionego w adaptacji. Mario Mario (nazwisko bohatera brzmi tak samo jak imię, a w postać wcielił się Bob Hoskins) wraz ze swoim bratem Luigim (John Leguizamo), na skutek licznych zbiegów okoliczności przenoszą się do innego wymiaru o nazwie Dinohattan. W wymiarze tym żyją człekokształtni, ale wywodzący się nie od ssaków, lecz od dinozaurów. Światem zarządza zły król Koopa (Dennis Hopper), który marzy o złączeniu Dinohattan i Ziemi. Do tego celu potrzebne mu są: tajemniczy artefakt oraz z pozoru zwykła mieszkanka naszego świata, pani paleontolog Daisy (Samantha Mathis). Daisy to jednak zapomniana księżniczka Dinohattan, córka prawowitego króla, która nic nie wie o swoim prawdziwym dziedzictwie. Celem hydraulików będzie niedopuszczenie do zagłady naszej planety, a także uratowanie księżniczki. Sam pomysł innego wymiaru nie był może najgorszy, ale warto zwrócić uwagę na fakt, że świat ten jest całkowicie odmienny od tego, który mamy w grze video. Dostajemy zatem rzeczywistość pełną brudów i nieczystości, nieprzyjemną, wrogą i ponurą. Świat otoczony wszędobylskim grzybem, czyli byłym królem Dinohattan poddanym deewaluacji przez Koopę nie przyciąga widza. Starszych widzów wynudzi, młodszych natomiast może w pewnych momentach nawet wystraszyć. 
  
Najgorszymi wadami filmu są jednak scenariusz oraz niektóre postacie. Podobnie jest z dialogami, w których celuje zwłaszcza postać Luigiego, a także dwaj główni siepacze Koopy: Spike (Richard Edson) i Iggy (Fisher Stevens). Teksty te ocierają się o poziom niemalże żenujący. Trudno nawet zrozumieć jak pewne słowa mogły przejść przez gardło Leguizamo. Należy oczywiście wziąć pod uwagę fakt, że film jest skierowany głównie do młodszego odbiorcy, ale zarówno z tych dialogów, jak i samych bohaterów bije infantylność. Nie będę tutaj oczywiście przytaczał przykładów, ale niektóre z nich to po prostu kompletne nieporozumienie, zwyczajnie pisane na kolanie. Podobnie jest z postaciami. O ile samego głównego bohatera Mario czy jego przeciwnika Koopę można oglądać, o tyle para Spike i Iggy jest tragiczna i w ogóle nie rozśmiesza. 
  
Szkoda dobrych aktorów. Nie potrafię ocenić, czy Hoskins w roli Mario sprawdził się. Teoretycznie nie można mu nic zarzucić, a fizjologicznie również spełnia wszystkie warunki także skłaniałbym się ku ocenie pozytywnej. O jego głównym partnerze John Leguizamo już wspomniałem. Największa gwiazda natomiast, Dennis Hopper, męczy się okrutnie i widać, że zdaje sobie sprawę z projektu, w jaki wdepnął i w jakim musi uczestniczyć. W tej sytuacji na czoło wychodzą role żeńskie. Niezła jest Samantha Mathis w roli Daisy, ale przede wszystkim Fiona Shaw, która wcieliła się w Lenę, pomocnicę Koopy. Shaw, aktorka chyba trochę niedoceniona, jako jedyna od początku do końca potraktowała "Super Mario Bros" bardzo poważnie i dała prawdziwy popis w kiepskim i słabym filmie. Koniecznie należy również wspomnieć o Lance Henriksenie. Ci którzy obejrzeli film ze względu na tego charakterystycznego i wyjątkowego aktora muszą czuć się totalnie zawiedzeni, a właściwie oszukani. Aktor w roli króla Dinohattan pojawia się przez chwilę, dosłownie na pięć sekund. Ci, którzy na moment odwrócą oczy od ekranu, mogą zwyczajnie nie zauważyć aktora. Jest to tylko uzupełnienie i potwierdzenie nieporadności twórców jaką zaserwowali nam w "Super Mario Bros". 
  
Niestety pierwsza ekranizacja gry video to produkcja bardzo niskich lotów. Szkoda, bo pod względem montażu czy aspektów technicznych "Super Mario Bros" prezentuje się solidnie. Widać również, że budżet nie był mały i twórcy nie mogli narzekać na brak funduszy. Niestety film zapoczątkował złą passę, która polega na tym, że panowie z Hollywoodu nie potrafią nakręcić dobrego filmu opartego na grze komputerowej. A tych drugich przecież nie brakuje. Z wyjątkiem niezłego "Mortal Kombat" z 1995 próżno szukać takich adaptacji. Zapominając już jednak szybko o pierwszej randce gry i filmu, wypada wyrazić nadzieję, że nieudane, a liczne podchody, które miały miejsce na przestrzeni ostatniego dziesięciolecia XX wieku i pierwszego w XXI jak najszybciej zamienią się w płomienny romans.