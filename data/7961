<reviewer_mark>
7
<review>
Podobno, gdy w kuchni jest kucharek sześć, tam nie ma co jeść. Przy okazji polskiej premiery filmu "Kocham kino" powstanie może nowe przysłowie uwzględniające trzydziestu pięciu reżyserów. Tylu laureatów Złotej Palmy zatrudnił bowiem szef festiwalu w Cannes, Gilles Jacob, do nakręcenia króciutkich etiud z okazji 60. urodzin imprezy. Lista nazwisk jest imponująca: bracia Coen, Roman Polański, Gus Van Sant, Wong Kar Wai, Manoel de Oliveira i wielu, wielu innych. Każdy z nich stara się w ciągu trzech minut odpowiedzieć na pytanie, za co kocha najważniejszą ze sztuk. 
 
W odniesieniu do tak różnorodnej mieszanki stylów, talentów i upodobań trafniejszy wydaje się mi się amerykański tytuł filmu - "To Each His Own Cinema", czyli "Każdy ma swoje kino". Większość etiud można potraktować jak pigułki, w których została zawarta esencja twórczości każdego z reżyserów. David Lynch jak zwykle kusi nas tajemnicą i niesamowitą atmosferą, by na końcu spuentować swoje dziełko efektownym, lecz niebezpiecznie ocierającym się o pretensjonalność obrazkiem. Nadmiar ambicji zdaje się wyraźnie szkodzić niektórym artystom – jak tu upchnąć w tak krótkim czasie wszystkie refleksje dotyczące polityki, sztuki i społeczeństwa?! Gdyby etiuda Alejandro Gonzaleza Inarritu trwała choćby o minutę dłużej, pewnie wyszedłbym z kina lub przynajmniej okrył się szczelnie kurtką, aby nie patrzeć na próby mętnej zabawy "koncepcją transcendencji" (cytat wzięty z wypowiedzi reżysera  znalezionej w pressbooku) w historii niewidomej dziewczyny wzruszającej się na seansie filmowym. 
 
Z zasady lepiej jest się śmiać, niż płakać – nic więc dziwnego, że najlepsze w zestawie okazują się etiudy zrobione z poczuciem humoru.  Weźmy chociażby "47 lat później", gdzie zmarły w 2008 roku Youssef Chahine wspomina pokaz jednego ze swych wczesnych filmów na festiwalu w Cannes. Widzimy ubranego na galowo młodego artystę, który podpytuje żonę, czy w prasie pojawiły się jakieś informacje o jego dziele. Tak, jedna – odpowiada partnerka – po pokazie genialnego obrazu z Czech zaprezentowano jeszcze film egipski. O tym, że kino bywa częściej udręką niż spełnieniem, przekonujemy się dzięki obłędnie śmiesznej etiudzie Larsa von Triera. Podczas uroczystej projekcji autor "Przełamując fale" nękany jest przez namolnego sąsiada, który opowiada mu o swoich sukcesach zawodowych. Gdy nadchodzi odpowiedni moment, von Trier odwdzięcza się natrętowi w sposób, o jakim wielu z nas marzyło nieraz, siedząc w kinie obok przeżuwającego głośno popcorn dryblasa w dresie bądź rozchichotanych gimnazjalistek. 
 
Każdy widz, któremu nieraz zdarzyło się zasnąć podczas seansu filmowego, z rozrzewnieniem obejrzy pracę Zhanga Yimou. Oto społeczność malutkiej chińskiej wioski oczekuje zapadnięcia zmroku, aby pod gołym niebem mógł rozpocząć się pokaz w objazdowym kinie. Gdy na ekranie pojawiają się wreszcie napisy początkowe, kilkuletni chłopiec, który dotąd mocno dokazywał, śpi smacznie na rozkładanym krzesełku. To najlepszy dowód na to, że kino może być snem nie tylko w znaczeniu metaforycznym.  