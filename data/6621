<reviewer_mark>
4
<review>
Pierwsza "Anakonda" z Jennifer Lopez i Jonem Voightem, choć w środowisku filmowym nie cieszy się zbyt wielkim uznaniem, to na mnie, gdy widziałem ją po raz pierwszy, wywarła spore wrażenie. Nie będę ukrywał - uwielbiam ten film. Widziałem go niezliczoną ilość razy i nigdy mi się nie znudzi, dlatego pomimo jeszcze bardziej nieprzychylnych opinii o sequelu powstałym 7 lat później miałem nadzieję, że znowu nie zgodzę się z głosem większości.  W dodatku na wyobraźnię działał tytuł, w którym literkę "a" zmieniono na "y", tworząc w ten sposób z liczby pojedynczej mnogą, co zwiastowało jeszcze więcej emocji, bo w końcu czym jest jedna czy dwie anakondy w stosunku do całej gromady dwa razy większych i dwa razy bardziej krwiożerczych, które w dodatku urządziły sobie gody w samym środku gęstej dżungli, gdzie zostali uwięzieni główni bohaterowie? Tak myślałem... 
 
Tym razem celem, w jakim całkiem nowi podróżnicy udają się do miejsca zwanego Bornego, jest rzadki rodzaj kwiatu, który przedłuża podobno życie. Jest tylko pewien problem. Otóż zakwita on raz na kilkadziesiąt lat, więc nasi bohaterowie mają zaledwie 2 tygodnie na znalezienie go. Na domiar złego pora deszczowa odstrasza wszystkich przewodników i tylko jeden za grubą kasę zgadza się przewieźć ich swą tratwą. Wkrótce po wyruszeniu tratwa przepada w wodospadzie, a chrapkę na nieszczęśników zaczynają nabierać tytułowe potwory, lecz dla urozmaicenia nie zabraknie także czających się krokodyli, jadowitych pająków czy całuśnych pijawek... 
 
Film ten na tle swojego poprzednika wypada o wiele gorzej. Zdecydowanie bardziej wolałem jednego, ale za to jakiego węża z pierwszej części, który był prawdziwym zabójcą wzbudzającym grozę, niż kilku jego kolegów ukazujących się łącznie przez cały seans na ekranie zaledwie kilkanaście minut. Nie ma co się także łudzić, że komputerowe węże są wykonane lepiej niż w oryginale. Ba, z tego co widziałem, wyglądają one znacznie gorzej, co już kompletnie przemawia na niekorzyść twórców, wszak 7 lat to spora różnica. Mając na uwadze, że ich anakondy zamiast straszyć, często po prostu śmieszą, przede wszystkim swymi nienaturalnymi szybkimi ruchami, powinni pomyśleć nad częstszym ukazywaniem gigantycznego węża przemieszczającego się pod wodą pomiędzy nieszczęśnikami. Taki zabieg z kamerą pokazującą całą sytuację z góry wygląda po prostu świetnie i zawiera w sobie więcej dawki grozy aniżeli niejedno widowiskowe zabójstwo. To jednak i tak o wiele za mało, by sprostać oczekiwaniom widza. 
 
Film z czasem zaczyna się coraz bardziej dłużyć, a my powoli tracimy nadzieję na jakąś scenę wbijającą w fotel. Pierwsza prezentacja anakondy w całości to straszny zawód, później jest jeszcze gorzej. Reżyser Dwight H. Little bardzo oszczędny w zaspokajaniu chęci popatrzenia chwilę na węże (bo co nam pozostało?), nie potrafi przy tym stworzyć nawet nutki napięcia, posługuje się bowiem znanymi chwytami i schematami, jak widok dżungli z oczu tytułowych zabójców czy ich podwodne manewry niepokojące bohaterów. Dopiero końcówka jest na tle tego wszystkiego całkiem strawna. Bardzo realistyczny widok (znowu z góry) wielkich węży pełzających w bagienku podczas ostatecznej rozgrywki tych, którzy przeżyli, robi wrażenie. W pewnym momencie zacząłem nawet w myślach kibicować biednej blondwłosej dziewczynie, by w trakcie ryzykownej przeprawy po wąskim moście broń Boże nie wpadła w ich sidła. Na samą myśl o tym wręcz ciarki przeszły mi po plecach. Inna sprawa, że pobudzone chwilę potem węże znów zawiodły... 
 
Wiadomo - najważniejszymi aktorami są w tym przypadku stworzenia, o których wyżej, lecz wypada kilka słów napisać o tych, którzy za zrobienie kilku min udających strach, dostali pieniądze. W odróżnieniu od "Anakondy" z 1997 roku nie zobaczymy tu zbyt znanych nazwisk. Wszyscy aktorzy wiedzieli, że nas interesuje głównie to, które z nich zostanie szybciej zjedzone i żaden nie wychyla się z szeregu przeciętności. Wszystkie postacie są bardzo sztampowe. Mamy więc dwie ładne dziewczyny, które, kiedy trzeba, potrafią zawyć z przerażenia (Salli Richardson-Whitfield i KaDee Strickland), mamy Murzyna, który wciąż narzeka i wszystkiego się boi (Eugene Byrd), mamy specjalistę od niebezpiecznych podróży wraz z jego kompanem (Johnny Messner i Karl Yune), i wreszcie mamy mężczyznę żądnego pieniędzy, który, by znaleźć tytułową orchideę, jest w stanie zrobić wszystko (Matthew Marsden). Jak więc widać, nie postarano się specjalnie nawet o postacie wnoszące jakąś świeżość, gdyż wszystkie te osobowości były nam już znane wcześniej. Nie mogło oczywiście zabraknąć odpowiednika szalonego Paula Sarone  z jedynki, tyle że gdy tam przedmiotem pożądania była sama wielka anakonda, tutaj jest nim kwiat rzekomo przedłużający życie (swoją drogą tym razem wymyślono sposób na wytłumaczenie nierealnie dużych rozmiarów węża, a jest nim oczywiście orchidea. Jak wiadomo anakondy rosną całe życie, a kwiat ten je przedłuża). W tym aspekcie pierwsza część także wypada o wiele lepiej z rewelacyjnym Voightem i bardziej wciągającą intrygą. 
 
W sequelu zabrakło więc niemal wszystkiego. Nie poczujemy tu ani trochę tego klimatu osaczenia, bo zupełnie nie da się utożsamić z żadną postacią, które są dla nas jak pionki do zbicia. Nie polecam więc tego filmu, szczególnie fanom pierwszej części, bo srogo się zawiodą. Aż strach pomyśleć, jak prezentuje się zatem trójka ze smutnym znaczkiem "TV" i podstarzałym Davidem Hasselhoffem. Miejmy nadzieję, że powstanie jeszcze kiedyś dobry, wysokobudżetowy obraz o gigantycznych wężach, które są przecież znakomitym materiałem do zrobienia porządnego filmu, co pokazał nam już Luis Llosa. 
