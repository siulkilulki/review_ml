<reviewer_mark>
3
<review>
Po tym, jak zrealizowana w 1970 roku w Europie "Tragedia Makbeta" nie okazała się ani sukcesem kasowym (niecały milion dolarów wpływów), ani artystycznym, Roman Polański znalazł się w kropce. Oszczędności topniały w zastraszającym tempie, zaś z Hollywoodu nie napływały żadne nowe oferty pracy. Reżysera uratował wówczas producent Carlo Ponti, oferując ponad milion  na ekstrawagancką komedię erotyczną pt. "Co?". Polański ofertę skwapliwie przyjął i razem ze swoim stałym współpracownikiem Gerardem Brachem przystąpił do pisania scenariusza. 
 
Szczątkowa fabuła filmu została zainspirowana "Alicją w Krainie Czarów". Oto śliczna Amerykanka Nancy wpada w łapy namolnych meneli próbujących ją zgwałcić. W trakcie ucieczki dziewczyna trafia do nadmorskiej willi zamieszkałej przez maniaków seksu, wśród których prym wiedzie zarażony syfilisem były alfons Alex. Zadecydowano, że  zdjęcia powstaną w położonej niedaleko Neapolu rezydencji należącej do Pontiego. Dla tonącego w długach producenta "Co?" miało być finansowym wybawieniem, dlatego z nadzieją spełniał wszystkie zachcianki twórcy "Dziecka Rosemary". 
 
Tymczasem Polański niestrudzenie kompletował obsadę. O roli Aleksa marzył ponoć sam Andy Warhol, ale reżyser bardzo szybko odrzucił jego kandydaturę. Ostatecznie zatrudnienie otrzymał ulubiony aktor Felliniego, Marcello Mastroianni, który w filmie ewidentnie naśmiewa się ze swojego ekranowego wizerunku. Najwięcej czasu zajęło znalezienie aktorki do roli Nancy. Zaszczytu biegania nago po ekranie dostąpiła ostatecznie młodziutka Sydne Rome, która kilka lat wcześniej uciekła z zapadłej dziury w Ohio z zamiarem zrobienia kariery we włoskiej kinematografii. Sam Polański postanowił wystąpić jako narwany Moskit. 
 
Z perspektywy czasu widać dokładnie, że "Co?" to kumpelski wygłup dla kasy. Reżyser z lubością nurza się w groteskowej perwersji, korzystając z zestawu swoich stałych chwytów. Znów oglądamy postać poruszającą się w odciętej od świata rzeczywistości, gdzie dookoła dzieją się coraz dziwniejsze rzeczy. Film się jednak Polańskiemu nie udał – jest nudny, męczący, a w dodatku mało śmieszny. Nic dziwnego, że po premierze na polskiego twórcę spadł grad krytyki. Dochody przyniosło jedynie rozpowszechnianie we Włoszech. W Stanach przerażeni dystrybutorzy zmienili tytuł na "Zakazane sny Romana Polańskiego" i wpuścili film do kin porno. Z upadku podniósł reżysera jego stary przyjaciel Bob Evans, proponując nakręcenie dla Paramountu "Chinatown". Ale to już zupełnie inna historia... 
 
Wydanie DVD nie zawiera niestety żadnych dodatków. Dźwięk w formacie Dolby Digital 2.0, zaś obraz – 2,35:1. Do wyboru czekają napisy bądź lektor.