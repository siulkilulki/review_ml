<reviewer_mark>
10
<review>
Ten film ma wszystko, co najlepsze u Federico Felliniego. Rozmach wizji, oniryczność i niedosłowność. Przeplatające się, tragikomiczne nastroje - od buzujących namiętnością i cielesnością uczt czy orgii do filozoficznych kontemplacji. "Lekkość", nienachalność i brak moralizatorstwa w ukazywaniu historii, która nie jest przecież tylko opisem, ma drugie, metafizyczne dno, dwa kody odczytywania. 
 
 Psychodeliczna konwencja "Casanovy" pozwala nam poznać XVIII-wieczną Europę od najciekawszej i często nieznanej, a chyba najbardziej intrygującej strony. Historia największego kochanka swojej epoki, a może i wszech czasów (przynajmniej, gdy idzie o europejski krąg kulturowy), to nie tylko dzieje bawidamka, uwodziciela  i oszusta, mamiącego kobiety sekretem wiecznej młodości. To traktat przede wszystkim o samotności, starzeniu się, konieczności podjęcia choć próby przewartościowania obrazu samego siebie. Czy mój życiowy cel – zdobycie pozycji najlepszego kochanka Europy – został osiągnięty? Czy było warto? I jak wreszcie, tak wysoką lokatę, wymagającą przecież siły, sprawności i witalności, by na publicznych pokazach wykazać się wielokrotnymi orgazmami w krótkim czasie, utrzymać? Mimo coraz bardziej zaawansowanego wieku?        
 Samotność i strach Giacomo Casanovy są skontrastowane z barwnością czasów, w jakich żył, tym bardziej widoczne na tle rozbawionej, hedonistycznej rzeczywistości. Czasów, w których, kolejny już raz uwierzono w człowieka, w niebo tu na ziemi, a nie tylko skromne życie w "poczekalni" do wieczności; zaczęto odrzucać obyczajowe normy.  
  
 Eksperymenty z własną seksualnością, brak ograniczeń moralnych - i to począwszy od bywalców spelunek po królewskie dwory, poszukiwanie granic człowieczeństwa, ograniczeń ciała i umysłu... czy bardziej, raz za razem, dowodzenie ich braku. Pęd do nowych doznać, nawet, gdy ocierają się o ból, ekstremum, obrażają "boskie prawa". Niezmordowane poszukiwanie oryginalności i dziwności, nie tylko w cyrku z trzymetrowymi kobietami, czy w związku z gwałtownym rozwojem nauk przyrodniczych, nieraz traktowanych jak magia, ale przede wszystkim... w sobie. 
 
 Wszystko to przedstawione na pograniczu jawy i snu, z kapitalnymi, przezabawnymi dialogami, komicznymi, ale i dającymi do myślenia sytuacjami, fascynującymi konceptami na widzenie tamtej epoki, nie tylko jako wieku świateł czy rozumu, ale i niczym nieokiełznanej cielesności. I w tym wszystkim - próba spojrzenia na istotę człowieczeństwa. 
 
Genialna fabuła, znakomita gra aktorów, wnikliwe dialogi. Poruszającą, psychodeliczna muzyka. Według mnie "Casanova" to najlepszy film Felliniego. Tylko oglądać i zanurzać się w przyjemności.  
 
