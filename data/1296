<reviewer_mark>
10
<review>
Mam spory dylemat pisząc tą recenzję, bo naprawdę trudno odnaleźć mi właściwe słowa opisujące "Człowieka w ogniu", a nie chcę popełnić błędu. Myślałem nad określeniami typu: genialny czy powalający albo wstrząsający. Jednak "arcydzieło" jest o wiele lepsze (nie bójmy się używać tego słowa). Tony Scott jest moim zdaniem przeciętnym reżyserem, z przeciętnymi osiągnięciami, ale nawet ktoś taki (żyjący w cieniu wielkiego brata) potrafi raz na jakiś czas stworzyć perełkę w swoim dorobku filmowym. Czymś takim dla niego jest zdecydowanie ten film. 
   
Opinie o "Człowieka w ogniu" są różne. Co tak naprawdę jest wspaniałego w tym obrazie? Opowiadana historia jest przecież dość banalna, wiele razy oglądaliśmy zemstę po śmierci bliskiej osoby w wykonaniu jakiegoś byłego komandosa. Jednak styl, w jakim Tony Scott stworzył swój film, jest niepowtarzalny. Po pierwsze, ta bliska dla bohatera osoba to nie jego nowa wielka miłość, lecz dziesięcioletnia dziewczynka (świetna Dakota Fanning), która po tym, jak ten pracował przez ostatnie 16 lat jako najemnik (mordując), pokazała mu, że znów może zwyczajnie żyć. Tym głównym bohaterem jest Creasy (Denzel Washington, który według mnie odegrał rolę życia). Po drugie, film jest podzielony na dwie części. Jest to oczywiście kino sensacyjne, ale pierwsza część nie zawiera absolutnie żadnej akcji. Widz ma dużo czasu na zapoznanie się z postaciami oraz z ich historią. Z każdą minutą odczuwa się coraz większe przywiązanie i więź emocjonalną między małą dziewczynką i jej ochroniarzem (który z początku był dla niej zimny jak lód). Choć akcja rozkręca się dość wolno, to po zerwaniu tej więzi (kiedy dziewczynka zostaje porwana) film rusza pełną parą. Creasy małymi kroczkami wspina się po drabinie meksykańskiej szajki porywaczy, zabijając ich w niezwykle brutalny sposób (np. wsadzając im bomby w odbyt) jeden po drugim. I po trzecie, "Człowiek w ogniu" jest unikalny pod względem technicznym. Wspaniałe, chaotyczne zdjęcia, przeplatające się i  zniekształcone kolorystycznie, a do tego spowalniane lub przyspieszane ujęcia to coś, czego nie zobaczymy w żadnym innym filmie (a wspiera je jeszcze świetny dźwięk i muzyka robiona trochę w klimatach meksykańskich, i trochę w stylu "Gladiatora" Ridleya Scotta). 
   
Fantastyczne aktorstwo, realność wykonania i poruszające do bólu zakończenie sprawiają, że film nie ma wad (a to rzadkość). "Człowiek w ogniu" jest najbardziej niedocenionym arcydziełem w historii (zero nagród i brak sukcesu kasowego) i jednym z najlepszych filmów ostatniej dekady. Mogę powiedzieć, że po dziesięciu latach "Leon zawodowiec" doczekał się wreszcie swojego następcy. Polecam go każdemu naprawdę  gorąco, bo jeśli istniałaby jakaś lista pięćdziesięciu filmów, które trzeba zobaczyć przed śmiercią, to ja z całą pewnością bym go na niej umieścił.