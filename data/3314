<reviewer_mark>
9
<review>
Właściwie nie powinienem recenzować tego filmu. To tak, jakby policjant tropił swego dobrego przyjaciela, jakby sędzia miał wydać wyrok na kogoś z rodziny, jakby przed komisją śledczą postawić żonę przewodniczącego komisji... Tak, chyba zbyt osobiście traktuję tę historię... 
 
A czemu? Co my tu mamy? Żydowską historię, dziejącą się na początku XX wieku przypowieść o losie Narodu Wybranego. Mleczarz Tewje (fenomenalny Topol) żyje wraz z żoną i pięcioma córkami (trzema dorosłymi i dwiema młodszymi) w małej wiosecze Anatewka, w carskiej Rosji. Zmaga się codziennym życiem żydowskiego biedaka, musi też przede wszystkim, oprócz pracy, uporać się z niesfornymi córkami, które wcale nie chcą wziąć sobie za mężów panów, którzy się ojcu podobają. A wszystko to odbywa się na tle refleksji nad rolą tradycji w życiu człowieka, tęsknotą za nieuchwytnym dobrobytem ("Gdybym był bogaty...") i... no właśnie, na tle przepięknych piosenek i scen tanecznych, z tańcem z butelką na czele (a raczej na głowie). 
 
Cóż, oglądając ten film, mimo całego zachwytu, jaki we mnie wzbudził, miałem jednak wrażenie fikcji, która u jego podstaw stała - wszystko jest tu wszak bardzo pogodne, wszyscy się godzą, pogrom w filmie polega tylko na przewracaniu stołów na weselu... Nie tak to wyglądało, nie tak... 
 
Ale potem dowiedziałem się trochę o swojej rodzinie. O tym, jak to moja prababcia, najmłodsza i najukochańsza córka dostojnego Żyda z Mławy, szykującego się do objęcia funkcji rabina - uciekła od rodziny z przystojnym gojem, moim pradziadkiem. Jak to jej ojciec, pohańbiony tym faktem, pozbawiony szans na objęcie rabinatu - córkę przeklął. Jak to nie można było w domu nawet jej imienia wymówić, jak to prapradziad krzyczał, że nie ma córki. I jak wybaczył jej - dopiero leżąc na łożu śmierci, przywołując córkę i nakazując jej zmawiać za siebie kadisz - modlitwę za umierających, tradycyjnie zmawianą przez najstarszego syna... 
 
Jaki więc mam mieć stosunek do tego filmu, opowiadającego niemal historię mojej rodziny? I do tego w tak ładny sposób, z taką piękną muzyką? Pozostaje mi tylko skończyć tę recenzję i ruszyć w tan wraz za Żydkiem przygrywającym mi na skrzypeczkach - tak jak przygrywał zapewne twórcom tego obrazu, jak przygrywał memu prapradziadowi wybaczającemu niesfornej córce i jak przygrywa nadal całemu temu dziwnemu, pięknemu narodowi, w jego drodze do Ziemi Obiecanej.