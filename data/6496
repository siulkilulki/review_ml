<reviewer_mark>
10
<review>
Rzadko można znaleźć film, który zapewni nam całkowite odprężenie i napełni pozytywną energią. Na szczęście udało mi się tego dokonać. 
 
"Uczniowska balanga" przenosi nas do roku 1976 na typowe amerykańskie przedmieścia. Śledzimy losy kilkunastu bohaterów - jedni z nich kończą już liceum, inni dopiero je zaczynają. "Starsi" zaczynają swoiste polowanie na "Świeżych". Kończy się to co najwyżej na kilku siniakach na "tylnej części ciała". Dla wszystkich bogaty w wrażenia dzień kończy się wielką imprezą, na której nie ma już podziałów "Starsi" - "Pierwszoroczni". Wieczorem ma miejsce szalona zabawa, jej uczestnikom nie jest obce spożywanie dużych ilości marihuany i alkoholu. Jest to także czas na przemyślenia o życiu oraz o planach na przyszłość. 
 
Na uwagę zasługuje niestandardowy sposób przedstawienia bohaterów - otóż nie mamy tu pierwszego i drugiego planu, wszystkie osoby przedstawione są na tej samej płaszczyźnie. Postaci są równie ważne dla fabuły, mamy więc do czynienia z "bohaterem zbiorowym". Przedstawienie bohaterów w ten sposób pozwala nam na poznanie ich wszystkich "po równo". Nie musimy śledzić losów jednego ucznia, więc akcja nabiera tempa, film staje się ciekawszy. Poznajemy różne punkty widzenia, różne spojrzenia na te same sprawy. Podczas seansu od razu przychodzi na myśl "Amerykańskie graffiti" George'a Lucasa, w którym mamy do czynienia z podobną tematyką i tym samym sposobem przedstawienia postaci. 
 
Aktorzy stanęli na wysokości zadania. Dzięki temu mamy wrażenie, że bierzemy udział w wydarzeniach dziejących się na ekranie, utożsamiamy się z bohaterami. Uderzająca większość obsady to ludzie młodzi, a wśród nich wschodzące gwiazdy kina, ludzie, którzy właśnie z "Uczniowskiej balangi" wybili się dużo wyżej. Wśród późniejszych sław znajdują się tacy aktorzy, jak m.in. Milla Jovovich, Ben Affleck, Matthew McConaughey czy Adam Goldberg. Najmłodsi aktorzy (Wiley Wiggins, Zooey Greif, Jeremy Fox i Esteban Powell) również udowodnili swoje zdolności. Film opiera się głównie na rozmowie, a właśnie dzięki umiejętnościom obsady dialogi są bardzo naturalne i ciekawe. 
 
Wykorzystana w filmie rockowa muzyka z najwyższej półki "pieści" nasze uszy przez cały film. Jest po prostu świetnie dobrana, a wśród jej wykonawców znajdują się takie zespoły jak ZZ Top, Alice Cooper i Foghat. Muzyka jest w "Uczniowskiej balandze" jednym z najważniejszych czynników budujących unikalny klimat filmu. 
 
"Uczniowska Balanga" jest filmem zdecydowanie godnym polecenia. Jako produkcja nieposiadająca znaczących wad, za to mająca wiele zalet, jest wspaniałym środkiem odstresowania, "wyluzowania". Film zapewnia wspaniałą rozrywkę, a wśród wielu środowisk stał się kultowy. Sprawdźcie, czy słusznie!