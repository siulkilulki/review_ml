<reviewer_mark>
5
<review>
Młode małżeństwo (Wilson i Byrne) razem z trojgiem dzieci przeprowadza się do nowego, większego domu, który wydaje się spełnieniem ich marzeń. Ich radość nie trwa jednak długo. W domu zaczynają dziać się dziwne rzeczy. Stukania, pukania, szepty i człowiek, który ukazuje się głównej bohaterce… Pewnego dnia podczas zabawy syn bohaterów, Dalton (Simpkins), dociera aż na stary, zakurzony strych. Kiedy wspina się po drabinie, aby dosięgnąć załącznik światła, jedna z belek się pod nim załamuje i chłopiec spada na podłogę. Następnego ranka ojciec nie może dobudzić go na śniadanie. Dalton nie otwiera oczu. Lekarz stwierdza śpiączkę. Czy za śpiączką stoi uraz głowy, czy może coś innego, co było wtedy na ich strychu? 
 
James Wan - reżyser filmu wykonał swoją pracę solidnie. Twórca "Piły" wciąż pokazuje się światu z bardzo dobrej strony, odsłaniając coraz więcej swoich reżyserskich walorów. Oczywiście było parę niedociągnięć, ale generalnie reżyser wypadł bardzo dobrze. Co prawda "Naznaczonemu "do niepokonanego "Lśnienia" sporo brakuje, ale reżyser jest na dobrej drodze, aby osiągnąć spory sukces. 
  
Scenariusz filmu nie jest najgorszy, ale można było odnieść wrażenie, że niektóre sceny były w nim niepotrzebne. Leighowi Whannelowi scenariusz do tego filmu nie wyszedł tak dobrze jak scenariusz do "Piły", jednakże myślę, że jest on na dobrej drodze, by stanąć w świetle jupiterów jako autor z nazwiskiem, a nie jako zwykły scenarzysta horrorów.  
 
Dźwięk i muzyka są bardzo dobre. Wciągają widza w nurt filmu i fundują niezłą dawkę strachu i innych emocji. Montaż również jest dobry. Jedyne, co razi , to duchy, które wyglądały niczym krzyżówki Laleczki Chucky z eksponatami z Muzeum Figur Woskowych Madame Tussaud. Reszta efektów wypadła całkiem dobrze. 
 
Gra aktorska dwojga głównych aktorów jest raczej przeciętna. Patrick Wilson wypadł lepiej od swojej filmowej żony. Jego emocje były bardziej wyraziste. Rose Byrne również nie wyszła źle, ale nie stworzyła zbyt wyrazistej kreacji. Najmocniejszym ogniwem obsady jest zdecydowanie Barbara Hershey i Lin Shaye - świetnie zagrały przerażenie. 
 
Czegoś w tym horrorze zabrakło. Zupełnie tak, jakby podczas jedzenia ktoś do nas podszedł i zabrał nam talerz. Ma jednak mocne strony. Mówi się, że zakończenie kiepskiego filmu łatwo przewidzieć. Może fakt, że w tym przypadku jest inaczej, jest mocnym argumentem, aby wybrać tę produkcję.  