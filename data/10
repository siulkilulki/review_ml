<reviewer_mark>
10
<review>
W swoim życiu oglądałam już wiele filmów. Jedne mi się podobały, drugie nie. Zrobiłam nawet listę ulubionych produkcji. Za najlepsze uważam te, przy których można trochę się wzruszyć, pomyśleć nad sensem filmu lub nawet życia. Więc gdy usłyszałam o "Forreście Gumpie", od razu coś mnie ruszyło. Polecali mi ten film wszyscy, którzy go widzieli. Ludzie o zupełnie odmiennych charakterach i upodobaniach byli jednego zdania: "Forrest Gump" to film wart obejrzenia. Po tych opiniach stwierdziłam, że muszę koniecznie go zobaczyć. A więc wypożyczyłam "Forresta Gumpa" na DVD i się nie zawiodłam. 
 
Film opowiada o mężczyźnie, Forreście Gumpie, który przypadkowym osobom siedzącym obok niego na ławce opowiada swój życiorys. Zaczyna się od problemów z umysłem. Okazuje się, że Forrest ma niski iloraz inteligencji i większość ludzi od razu go przekreśla. Od początku chłopiec jest uznawany za głupka i dziwoląga, lecz on tylko kieruje się pewnymi zasadami i wartościami, które przekazała mu matka. Okazuje się, że mimo "słabej inteligencji", Forrest jest niezwykle sprawnym fizycznie i psychicznie człowiekiem, który osiąga więcej, niż mogłoby się to komuś marzyć. Zostaje reprezentantem Ameryki w futbolu i ping-pongu, dostaje medal odwagi za swoje zasługi na wojnie w Wietnamie i urządza 3-letni bieg przez Amerykę. Jednak do szczęścia brakuje mu tylko jednego: Jenny, którą poznał w latach szkolnych. 
 
Film ujmuje swoim pięknem, wiarą w ludzi i w ich możliwości. Mówi o miłości i szczęściu, lecz także o życiu, na którego nie mamy wpływu. To właśnie z "Forresta Gumpa" wywodzi się sławny na cały świat cytat: "Życie jest jak pudełko czekoladek, nigdy nie wiesz, na co trafisz...". 
 
Scenariusz zachwyca swym niesamowitym urokiem, którego pełno w tym filmie. Fabuła jest przemyślana i daje pewne przesłanie, nad którym warto się zastanowić. Scenariusz jest zrobiony na wzór tzw. "klamry"; mowa tu o piórze, które na początku filmu leci do Forresta, zaś na koniec - odlatuje. 
 
Gra aktorska jest chyba najważniejszą częścią tego filmu. Bez ujmującego Hanksa (oscar) i uroczej Wright Penn (Jenny), film nie dotarłby do tak dużej ilości widzów i nie zachwyciłby swoją treścią. Tom Hanks grał już w wielu świetnych filmach, jednak rola Forresta była zdecydowanie najtrudniejsza. Mimo wszystko Tom i z nią sobie poradził. 
 
W pakiecie DVD oprócz filmu, wyboru scen i języka, można znaleźć komentarze twórców tej produkcji, film dokumentalny "Oczami Forresta Gumpa" oraz sceny niewykorzystane w filmie, zdjęcia próbne i wiele innych dobrze zrobionych dodatków. 
 
"Forrest Gump" został ulubieńcem milionów widzów na całym świecie. Zdobył 6 Oscarów (w tym za najlepszy film) i wiele innych cennych nagród. Nic dziwnego. Trudno nie polubić przygód pana Gumpa i jego niecodziennych problemów. Zakładam, że większość z was miała już okazję obejrzeć perypetie Forresta Gumpa, jednak jeśli nie, koniecznie biegnijcie do wypożyczalni! Na pewno nie pożałujecie, a przynajmniej pooglądacie jedno z największych widowisk ostatnich lat.