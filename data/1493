<reviewer_mark>
7
<review>
Album z filmu "Predator" Johna McTiernana jest jedną z najobfitszych ścieżek muzycznych znajdujących się w mojej kolekcji, i zarazem jedną z najobfitszych, jakie znam – składa się na nią bowiem ponad trzydzieści utworów (choć nie grzeszących długością – większość z nich nie trwa więcej niż dwie minuty). Spowodowane jest to głównie tym, że wydawca postanowił umieścić na płycie nie tylko główne melodie, ale właściwie kompletną partyturę i całość pojawiającej się w filmie muzyki. Z tego powodu opisywanie wszystkich utworów raczej mijałoby się z celem, więc skupię się tylko na najważniejszych z nich. 
 
Tworząc muzykę do "Predatora", Alan Silvestri korzystał z doświadczenia, które zdobył pracując nad ścieżką muzyczną z "Powrotu do przyszłości" Roberta Zemeckisa , która z miejsca stała się dziełem kultowym, a jemu samemu zapewniła miejsce wśród najbardziej liczących się kompozytorów w Hollywood. Współpraca z McTiernanem okazała się jeszcze bardziej owocna, czego efektem jest jedna z najpopularniejszych i zarazem najlepszych ilustracji, jakie dotąd powstały, a w 1988 roku wyróżniona Saturnem w kategorii Najlepsza muzyka - i słusznie. 
 
Najważniejszym, choć niekoniecznie pojawiającym się najczęściej utworem w filmie jest "Main Title" – fantastyczny marszowy kawałek, w której prym wiodą werble, charakterystyczne niskie brzmienia fortepianu i doskonale poprowadzona sekcja dęta. To silna, mocna i męska muzyka, która potrafi zjeżyć włos na karku i porazić fantastycznym klimatem. Echo "Main Title" będzie jeszcze niejednokrotnie rozbrzmiewać w większości pozostałych utworów na płycie, choć kilkukrotnie pojawi się również w czystej, niezmienionej formie. Utwór muzyczny, który w ogólnym rozrachunku pojawia się w filmie najczęściej, zatytułowany jest "The Chopper" i zasadniczo składa się z dwóch melodii. Pierwsza z nich opiera się na szybkim, jednostajnym dźwięku bębenków, które ilustrują tajemniczość dżungli i czającego się w niej niebezpieczeństwa. W filmie często można ją usłyszeć, kiedy zostaje zaznaczona obecność tytułowego Predatora, choć on sam nie ujawnia się na ekranie. Dalsza część tego utworu to raczej dźwięki bez wyraźnie zarysowanej melodii, towarzyszące komandosom z Arnoldem "Gubernatorem" na czele. Ta sama muzyka, choć w bardziej rozbudowanej formie pojawia się w jeszcze wielu innych utworach, na przykład w "Payback Time" i "Jungle Trek", gdzie mamy do czynienia z dziełem zniszczenia w wykonaniu twardych i gotowych na wszystko komandosów, którzy nagle z myśliwych stali się zwierzyną. 
 
Skoro już o tym mowa, dużą część kompozycji stanowi tak zwany action score, czyli muzyka akcji. Jego brzmienie to prawdziwy przekrój instrumentów – od rewelacyjnej sekcji smyczkowej, poprzez talerze, grzechotki, werble i fortepian, aż na czuwającej nad wszystkim elektronice kończąc. Przykładami są na przykład "Blain Gets Killed", "Anytime" i "The Chase", i choć potrafią one zachwycić swoją dynamiką i siłą, to nie da się ukryć, że są to utwory stricte filmowe. Co to znaczy? Otóż w filmie idealnie współgra z obrazem, a do tego brzmi wprost genialnie i piekielnie klimatycznie, jednak w oderwaniu od obrazu może zmęczyć niektórych słuchaczy. Najważniejsze jest jednak to, jak muzyka prezentuje się w kontekście obrazu, a pod tym względem action score z "Predatora" to majstersztyk.  
 
Oba te rodzaje ilustracji, przewijające się przez filmu - muzykę tła, której głównym celem jest budowanie odpowiedniego klimatu i napięcia, oraz muzykę akcji - łączy świetny klimat, idealnie wpasowujący się w film. I choć album z "Predatora" słuchany "na sucho" może miejscami męczyć lub nużyć (czego osobiście nie doświadczyłem, ale spotkałem się z takimi opiniami), to jako ilustracja muzyczna w filmie jest to rzecz świetna, absolutnie fenomenalna. 
 
