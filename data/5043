<reviewer_mark>
4
<review>
Od dawna korci mnie, żeby napisać recenzję filmu z Nicolasem Cage'em. Niby sprawa prosta, ale jest też obawie przed linczem ze strony zagorzałych (może nawet fanatycznych) wielbicieli "gry" tegoż aktora. Nie przypadkiem biorę słowa w cudzysłów, nie przypadkiem fanów nazywam fanatykami - niejednokrotnie bowiem napotkałem na gotowe do sięgnięcia po ciężką artylerie przeciwne fronty dyskusji. Czy Nicolas "drewniana twarz" Cage jest porywającym aktorem? Czy w ogóle jest aktorem? A może powinien spłonąć na stosie zmarnowanej na jego filmy taśmy filmowej? Boże broń mnie, jeżeli sam odpowiem na te pytania... 
 
Nie omieszkam nieco przybliżyć "nietypową", "świeżą" i jakże "głęboką" fabułę filmu "Anatomia strachu" (kocham sarkazm i mam nadzieje, że właściwie wszystko odczytacie). Główny bohater to zamożny handlarz diamentów Kyle Miller (Cage). Ma idealny dom, idealną córkę i dla dopełnienia utopii idealną żonę, której rolę odegrała Nicole Kidman. W tym miejscu wspomnę ogarniający mnie wielki smutek, iż aktorka tego formatu dała nakłonić się na udział w tej kinowej  farsie. Aksamit beztroskiego życia rodziny Millerów brutalnie rozrywa bezprecedensowe włamanie. Niezdrowo pobudzeni, często krzyczący i zmieszani bandyci sieją chaos w pięknej willi, a przy okazji w głowie zagubionego widza. Przez większość czasu przedzieramy się przez skrzywione poczucie wartości rodzinnych głównego bohatera, irytująco niekonsekwentnych przestępców oraz topornie dawkowanej akcji. 
 
W pierwszej kolejności przyczepię się do scenariusza. Zuchwale pozwolę sobie na apel do Karla Gajduska, aby swoich prac zaliczeniowych ze szkoły średniej nie wypuszczał do szerokiej dystrybucji. To jeden z tych "screenplayów", który zalegał od lat 80. w gablotce z napisem: "Stłuc, gdy skończą się pomysły". Musiała ona spaść jakiemuś biednemu człowiekowi na głowę, powodując masywny uraz, albowiem coś skłoniło denata do wyniesienia scenariusza na światło dzienne. Chyba właśnie wtedy ktoś zorientował się, że skoro nie za bardzo jest co kręcić, można zatrudnić aktora, który nie za bardzo umie grać. Tak to musiało wyglądać, gdyż zatrudniono Nicolasa Cage'a. Znalazł się też biedny desperat, który chciał ratować film od artystycznej klęski i osadził w jednej w głównych ról jak zwykle piękną Kidman. Mimo iż zawsze urocza i nawet nie dająca z siebie wszystkiego (niczego), podnosi poziom każdej pozycji o jeden punkt. Nie da się jednak ukryć, że fabuła została zmielona już setki razy, a akcja zwalnia tam, gdzie powinna nabrać tępa, do tego gra aktorska iście cage'owska. Kompas moralny głównego bohatera jest ostro i niezrozumiale rozregulowany, a partacki włam bandytów zadziwia najbardziej tym, że sami przypadkiem nie zakuli się w kajdanki.  
 
Na koniec wypadało by przeprosić fanów "boskiego" Nicolasa (mam nadzieję, że nadal sarkazm rozpoznawalny), ale nigdy z etykiety dobry nie byłem... Na pocieszenie mogę dodać, że według pogłosek ma szansę zagrać w porywającej produkcji o dzielnym drwalu! Składa się idealnie, gdyż nieobsadzana została jedynie rola drewnianego bala.