<reviewer_mark>
7
<review>
Nikt nie kręci tak dobrych filmów o mafii jak Martin Scorsese. Równać może się z nim tylko Francis Ford Coppola ze swoją trylogią mafijną. Ale wyjątek zawsze potwierdza regułę. Gdy oglądam "Chłopców z ferajny", "Kasyno" zadziwia mnie ta łatwość ukazania świata mafii, który zarazem jest niebezpiecznie fascynujący i zakazany. Ale zawsze jest piękny. Dziwne to słowo dla filmów o tej tematyce, ale tak bym je określiła. Długa scena zabijania w "Chłopcach z ferajny" jest dla mnie jedną z najpiękniejszych w historii kinematografii. Niestety nigdy nie będę wiedzieć dlaczego. Po prostu tak jest. 
 
Scorsese od około dziesięciu lat kręci filmy, które mają spodobać się Akademii Filmowej. Takie były "Gangi Nowego Jorku", taki był "Aviator". W tej pogoni za Oscarem Scorsese zatracił gdzieś siebie. Nie oszukujmy się, "Infiltracja" też została nakręcona właśnie w tym celu. Chwytliwy temat, głośne nazwiska, no i świetna realizacja (ale u Scorsese to norma). Z tej mieszanki wyszedł bardzo dobry film. Ale czy zasługujący na Oscara? Nie jestem pewna. Akademia chciała zmazać tylko plamę za to, iż pominęła "Wściekłego byka", "Chłopców z ferajny" czy "Kasyno" przy wręczaniu najważniejszego Oscara. A przecież ta nagroda za dorobek życia byłaby, dla reżysera z włoskimi korzeniami, tylko nagrodą pocieszenia. 
 
Ale przyjrzyjmy się "Infiltracji". Wszyscy pisali, że największą siłą filmu jest obsada. Nazwiska mogą zachwycać. Jack Nicholson, Leonardo DiCaprio, Martin Sheen, Mark Wahlberg, Matt Damon, Alec Baldwin to pierwsza liga Hollywood. Kiedyś powiedziałam, że role filmowe DiCaprio mogą popsuć nawet najlepszy film. Kreacja Billy'ego Costigana jednak tego nie robi, bo jest całkiem dobra. DiCaprio na pewno wychodzi zwycięsko z aktorskiego pojedynku z Damonem, który, jak jego przyjaciel Ben Affleck, specjalizuje się w aktorstwie drewnianym. Sheen potwierdza, a Wahlberg i Baldwin pokazują, jak dobrymi są aktorami. Nie wiem, co mam napisać o Nicholsonie, ponieważ myślę, że opiera się na swoich poprzednich dokonaniach. W "Infiltracji" miesza postać Jacka Torrance'a ze "Lśnienia" ze swoimi współczesnymi kreacjami komediowymi. A jego diabelskie spojrzenie to przecież nie gra a biologia. Nicholson podobnie jak Anthony Hopkins (w "Słabym punkcie"), staje się więźniem swoich poprzednich ról. Scorsese sięga też do pierwszej ligi aktorów brytyjskich. Mam tu na myśli Raya Winstone’a. Od wielu lat wielki aktor na Wyspach (polecam "Nic doustnie" czy "War Zone"), teraz znany także w Hollywood. Jego pan French jest taki, jak powinien, odpychający i odrażający. Bez zbędnych gestów i min. Morderca zimny i akuratny w swojej pracy. Sumując, obsada jest znakomita, nie wszyscy spisują się tak, jak się po nich spodziewano, ale i tak jest dobrze. 
 
Ale to nie jest najmocniejsza strona filmu. Jest nią sam temat i reżyseria. Na plus dla reżysera − świetne zdjęcia, montaż, tempo akcji. Ciekawa symbolika – symbolika śmierci. Perfekcyjna wizja Scorsese, który wraca do tematu mafii. Jednak to, co jest najmocniejszym punktem, jest też najsłabszym. Pierwszy raz nie widzę w filmie Scorsese sentymentu za dawnymi gangsterskimi czasami. To, co mi przeszkadzało w "Infiltracji", to fakt, że zabrakło w niej pewnej magii, która cechowała inne filmy Scorsese o tematyce mafijnej. W "Infiltracji" mafia nie pociąga i nie kusi, wręcz odstrasza. 
 
Teraz, gdy już Scorsese dostał Oscara, może się skupić na kręceniu filmów dla przyjemności, a nie na tym, by coś udowodnić. Ale trochę szkoda, że to właśnie duet Scorsese – DiCaprio został nagrodzony Oscarem, bo zawsze będę twierdzić, że duet Scorsese-De Niro był lepszy. Wybitnym, który tworzył wybitne filmy. Który zapisał się na kartach światowej kinematografii i w mojej pamięci.