<reviewer_mark>
6
<review>
Na tą część fani serii musieli czekać aż sześć lat. Zakończenie poprzednika wzbudziło duży niedosyt u widzów i pozostawiło ich z wieloma frapującymi pytaniami. Odpowiedzi na nie udziela nam dopiero szósta odsłona kultowej sagi o Michaelu Myersie. 
 
Akcja filmu rozgrywa się sześć lat po tragicznych wydarzeniach, do jakich doszło w części piątej. Jest rok 1995. Michael Myers od tamtej pory nie pojawił się w Haddonfield. Z tego względu burmistrz wydał pozwolenie na obchodzenie Halloween. W noc poprzedzającą święto duchów do rozgłośni radiowej dzwoni Jamie Lloyd. Ostrzega wszystkich przed powrotem Myersa. Nikt jej jednak nie wierzy. Tej samej nocy Jamie zostaje bestialsko zamordowana przez Michaela. Przedtem jednak udaje jej się schować swoje nowo narodzone dziecko, którego tak bardzo poszukuje Myers. Niemowlę bowiem jest ostatnim krewnym psychopaty. Jak wiemy z poprzednich części Michael delikatnie mówiąc nie przepada za swoją rodziną. Dziecko na szczęście odnajduje Tommy Doyle. Natychmiast zawiadamia o tym dr. Loomisa prosząc go o pomoc w ochronie malucha. Tymczasem Michael trafia do rodzinnego domu, który obecnie zamieszkiwany jest przez rodzinę Strode'ów. Jej członkom od tej pory będzie grozić śmiertelne niebezpieczeństwo. 
 
 Szósta część "Halloween" to odpowiedzi na pytania, jakie nasuwały się po części piątej. Twórcy tej odsłony wprowadzili powiew świeżości do całej serii i tak możemy się tu dowiedzieć o pochodzeniu Michaela Myersa. Wiadomo, że wraz z każdą częścią background Myersa ulega rozbudowie, ale to, co tutaj serwują nam twórcy, po prostu woła o pomstę do nieba. Wątek z sektą, która kierowała Myersem to dowód na to, że definitywnie skończyły się już racjonalne pomysły na dalsze ciągnięcie serii. Z drugiej jednak strony należą im się słowa uznania za tak ryzykowny krok, który po prostu nie wypalił, bo "Przekleństwo Michaela Myersa" okazało się po prostu zbyt nowatorskie. 
 
 Co do aktorstwa - jest dobrze. Szkoda jednak, że zabrakło tu Danielle Harris, która nie mogła się porozumieć z producentami filmu w sprawie wynagrodzenia. Niestety należy również dodać, że to już ostatni występ Donalda Pleasence'a. Jego bohater wydaje się najbardziej dojrzały ze wszystkich części, a przede wszystkim jest już schorowany. Tuż po premierze filmu aktor zmarł. Z tego też względu film jest dedykowany jego pamięci. Najsłabiej wypada chyba Paul Rudd jako Tommy Doyle. Jest w ogóle bezbarwny i praktycznie gra jedną miną przez cały film. Muzyka prezentuje się tu niemal rewelacyjnie i po raz kolejny wprowadzono kilka nowych motywów. Na dużą uwagę zasługuje też postać Michaela Myersa, która w tej części budzi wyjątkową grozę. Wydaje się on jeszcze bardziej niebezpieczny i potężny. Film wyróżnia się ponadto brutalnością. Efekty wizualne stoją tu na wysokim poziomie a kamera pokazuje nam o wiele więcej niż było to w przypadku poprzedników. Duża ilość posoki to duży plus filmu. Atmosfera jest znacznie lepsza niż w części piątej. Czuć grozę i napięcie, które jeszcze bardziej piętnuje doskonała kreacja Georga P. Wilbura (wcielił się w Myersa również w 4 części). 
 
 Zatem pora przejść do podsumowania. "Halloween 6: Przekleństwo Michaela Myersa" to godny polecenia sequel. Jeżeli nie patrzeć na głupotę scenariusza, to można być zadowolonym, bo w sumie jest to solidny dreszczowiec, okraszony mrocznym klimatem. Tak jak już wspomniałem główną wadą filmu jest jego nowatorstwo. W sumie jednak ogląda się go z olbrzymim zaciekawieniem i ma większą siłę przyciągania niż poprzednik. Trzyma też w napięciu od pierwszej do ostatniej minuty. 
 
Dodam również na zakończenie, że film dzieli się na wersję reżyserską i producencką. Te różnią się od siebie o wiele bardziej niż w przypadku "Halloween" Johna Carpentera. Różnice polegają np. na scenie śmierci Jamie czy też zakończeniu. W wersji producenckiej dodano nawet kilka nowych scen. To dodaje tylko jeszcze większego smaczku fanom Michaela Myersa.  
