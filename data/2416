<reviewer_mark>
7
<review>
W 2000 roku na ekrany kin wszedł horror "Oszukać przeznaczenie". Miał sporą dozę oryginalności, ponieważ poruszał temat ludzkiego przeznaczenia, może w bardzo naiwny i pseudofilozoficzny sposób, ale dość interesujący. 
 
Oto Alex, jeden z pasażerów mającego właśnie wystartować samolotu, ma przerażającą wizję: maszyna zaraz po starcie zapali się i spadnie, a wszyscy pasażerowie zginą. W panice opuszcza samolot wraz z kilkoma osobami, z których nie wszyscy wysiedli z własnej woli. Nie wie jednak, że tym samym pomieszał szyki samej śmierci, która prędzej czy później przyjdzie po "ocalałych" z katastrofy lotniczej... Trzy lata później do kin wszedł sequel opowiadający tym razem o nastoletniej Kimberly, która stojąc w korku na autostradzie, ma straszną wizję wypadku samochodowego, z którego nikt nie ocalał. Dzieli się swoim przeczuciem z przyjaciółmi, z którymi wybierała się na wycieczkę i umyślnie tamuje wjazd na "przeklętą" drogę, co bardzo denerwuje kierowców stojących za nią. Ale oto po chwili na ich oczach dochodzi do wypadku, który przewidziała dziewczyna! Jednak i tym razem śmierć nie daje za wygraną... Rok 2006 ucieszył fanów serii trzecią częścią. 
 
"Oszukać przeznaczenie 3" jest raczej (jak i wcześniejsze części) thrillerem niż horrorem, ale dystrybutorzy uznali, że słowo "horror" w opisie filmu zapewni mu uwagę szerszej widowni, a zwłaszcza nastolatków żądnych "strasznych historii". 
 
Film opowiada historię nastoletniej Wendy, świeżo upieczonej maturzystki, która aby uczcić udany rok szkolny, wybiera się wraz ze znajomymi do wesołego miasteczka. Dziewczynę dręczą jednak dziwne przeczucia, a na zdjęciach, które robi swoim znajomym, jest trudna do uchwycenia groza. Jej chłopak, Jason, zauważa, że dziewczyna czuje się jakoś nieswojo i pociesza ją. W końcu Wendy, nadal pełna obaw, pozwala się zabrać na największą atrakcję wesołego miasteczka - kolejkę górską. Siedząc w wagoniku ma jednak wizję przyszłych wydarzeń. Jedna ze śrub w konstrukcji kolejki puści, czego konsekwencją będzie wykolejenie się wagoników i straszna śmierć jadących w nich młodych ludzi. Dziewczyna szybko opuszcza wagonik, nakłaniając do tego inne osoby. Zostaje jednak potraktowana jak wariatka, nawet przez swojego chłopaka. Mimo to, kolejkę opuszcza kilka osób, złych, że popsuto im czekającą ich zabawę. Szybko okazuje się, że Wendy miała rację. Wszyscy pasażerowie kolejki giną. Opłakując swojego chłopaka, dziewczynę znowu zaczynają dręczyć obawy. Nie wie jeszcze, że "ponury kosiarz" wyruszył po tych, których uratowała, a kluczem do ich ocalenia są zrobione w dniu tragedii zdjęcia... 
 
Efekty specjalne, które są ważnym elementem filmu, nie rażą, ale też nie powalają na kolana. Wiele osób ginie w naprawdę wymyślny i okrutny sposób podobnie jak w poprzednich częściach, do czego zdążyli już przywyknąć fani serii. Młodzi aktorzy grają dobrze, czasami może zbyt ekspresywnie, ale przekonująco. 
 
Trzecia część serii trzyma - niezbyt wysoki, ale zawsze - poziom. Film ogląda się dobrze, trzyma w napięciu. Nie brak tutaj jednak schematów i stereotypowych postaci. Szybko zaczynamy kibicować Wendy, żeby przechytrzyła śmierć, zwłaszcza, kiedy musi ratować własną siostrę. Kolejne wydarzenia dostarczają nam przyjemnego dreszczyku emocji. Jest to dobra propozycja dla lubiących się bać nastolatków. Warto zapoznać się z filmem, chociażby ze względu na zakończenie.