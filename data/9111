<reviewer_mark>
8
<review>
Po przepełnionym nostalgią obrazie "Tacy byliśmy zakochani", opowiadającym o losach trójki przyjaciół związanych niegdyś z Ruchem Oporu oraz wciągających siłą swojego zepsucia "Odrażających, brudnych, złych", Ettore Scola zaprasza widzów na kolejny wykład poświęcony historii społecznej Włoch. Tym razem koncentruje się na roku 1938 – tytułowym "szczególnym dniem" jest bowiem uroczysta wizyta Adolfa Hitlera w Wiecznym Mieście. Pośród szumu łopoczących na wietrze flag, rzeki czarnych mundurów wylewającej się z każdego mrówkowca, widowiskowych przemarszów wojsk i donośnego głosu Führera, rozbrzmiewającego z rozstawionych na parapetach głośników radiowych, rozgrywa się również bardziej osobisty dramat – dramat dwojga ludzi, Antonietty (Sophia Loren) i Gabrielle (Marcello Mastroianni), którzy jako jedni z nielicznych, nie poszli tego dnia ma pochód. 
 
 Ona jest niestrudzoną gospodynią domową, żoną działacza faszystowskiego (John Vernon) i matką sześciorga dzieci, rozważającą wspólnie z mężem możliwość wydania na świat siódmego, za które otrzymaliby od państwa dodatek dla rodzin wielodzietnych. Jest też żarliwą zwolenniczką (czy wręcz wyznawczynią) Mussoliniego – kobietą pełną uprzedzeń i zahamowań, ślepo wierzącą w każde słowo przeczytane w gazecie i usłyszane w radio. Nie dość, że przyjmuje otaczającą ją rzeczywistość z całym dobrodziejstwem inwentarza, w ogóle nie bierze pod uwagę tego, że można żyć inaczej. Gdy mąż Antonietty zabiera synów i córki na uroczystą paradę z okazji przyjazdu Hitlera, ona pozostaje w pustym mieszkaniu, oddając się codziennym zajęciom. Przypadek – w postaci niesfornego gwarka, który wyfruwa z klatki – sprawia, że kobieta zmuszona jest prosić o pomoc sąsiada z naprzeciwka. 
 
 Gabrielle – bo tak nazywa się lokator z szóstego piętra – jest spikerem radiowym, którego wyrzucono właśnie z pracy za "brak zdecydowanej postawy profaszystowskiej". Uznany przez władze za "odchyloną od normy jednostkę" dla której nie ma miejsca w "moralnie zdrowym społeczeństwie", jeszcze tego samego dnia ma zostać zesłany na Sardynię. Pogrążony w depresji, zaczyna upatrywać w samobójstwie jedynego sposobu na rozwiązanie własnych problemów – wcześniejsze rozważania ustępują wręcz miejsca realnym pragnieniom. Odrywa go od nich dopiero niespodziewana wizyta Antonietty... 
 
 Zapewne niektórzy z Was pomyślą w tym momencie: "Co za oklepany schemat! Oto mamy zaślepioną fanatyczkę, gotową wskoczyć w ogień za swoim Duce i dzielnego opozycjonistę. Tylko czekać, aż dojdzie do konfrontacji obydwu postaw..." Na szczęście, obraz Ettore Scoli nie przebiega według tego banalnego wzoru, bo i Gabrielle nie jest typowym "wywrotowcem". Powodem jego problemów jest orientacja seksualna – nie polityczna. 
 
Uwaga! Poniższy akapit zawiera treści zdradzające fabułę. 
 
 To właśnie z Antoniettą mężczyzna postanawia spędzić ostatnie chwile wolności. Obserwujemy jak dwoje dorosłych ludzi, którzy jeszcze wczoraj byli sobie zupełnie obcy, przechodzi od uprzejmości i niedopowiedzeń do przekomarzań i swawoli, od nieporozumień i kłótni – do zalotnych rozmów i kokieteryjnych gestów... Gdy Gabrielle postanawia w końcu wyznać swej zmęczonej i zaniedbanej, lecz wciąż atrakcyjnej sąsiadce, że jest gejem i płeć przeciwna nie pociąga go tak, jak ona by tego chciała, nowa znajoma przekształca ów "problem" w wyzwanie. Wszystko po to, ażeby udowodnić jemu, że jest "prawdziwym" mężczyzną, a sobie, że jest coś warta i wciąż może się podobać (Ja też czuję się poniżona. Takie zero... Mąż ze mną nie rozmawia, tylko wydaje rozkazy – w dzień i w nocy). I choć ex-spiker przełamuje się i ulega tej wzruszającej w swych rzeczywistych lękach, na co dzień upokarzanej przez męża kobiecie, jego zachowanie zdaje się raczej wynikać ze współczucia dla niej i dla jej pozbawionego miłości małżeństwa, aniżeli z potrzeby udowodnienia sobie, w ten sposób, czegokolwiek (To, że jestem inny nie oznacza, że nie mogę kochać się z kobietą. To co innego. Było pięknie, lecz to niczego nie zmienia). Jednak czy jego prawdziwa motywacja jest w ogóle istotna? Ważne, że godząc się na ten kilkugodzinny romans, dokonał rzeczy niezwykłej, a mianowicie uzmysłowił Antonietcie, że jeśli gdzieś rzeczywiście czai się fałsz, zło i prawdziwe zagrożenie, to na pewno nie w nich samych czy pomiędzy nimi, lecz poza nimi (W. Wierzewski, Filmy, które wiedzieliśmy: trzej bohaterowie pamiętnego dnia). I choć jutro Gabrielle będzie już w obozie, a kobieta zacznie wertować gazety w poszukiwaniu materiałów do swojego albumu, prawdopodobnie spojrzy na otaczający ją świat inaczej niż dotychczas. 
 
Ta słodko-gorzka i spokojnie opowiedziana historia zawdzięcza swą niezwykłą siłę doskonałej reżyserii oraz wyjątkowo sugestywnej grze aktorskiej duetu Loren-Mastroianni. Sophia Loren (nagroda Davida di Donatello) jako bierna i uległa Antonietta; zaniedbana, złamana przez życie, a jednocześnie dumna i pełna godności, jest – w swej wielkiej roli – nieznośnie wręcz przekonująca i autentyczna. Równie wiarygodny jest Marcello Mastroianni (nominacja do Oscara dla najlepszego aktora pierwszoplanowego), który za pomocą drobnych gestów i subtelności znakomicie pokazał metamorfozę Gabrielle: od powściągliwego i jakby nieobecnego duchowo, poprzez potrafiącego cieszyć się każdą chwilą człowieka, do mężczyzny całkowicie pozbawionego nadziei. Oczywiście nie sposób nie zauważyć radykalnych zmian, jakie Ettore Scola wprowadził w powszechnie dotąd obowiązującym wizerunku "neapolitańskiego duetu" – oto kobieta będąca obiektem pożądania milionów mężczyzn na całym świecie i mężczyzna, któremu przypięto łatkę latynoskiego kochanka, grają ludzi zmieszanych i zakłopotanych własną seksualnością. Samemu reżyserowi, właśnie takie rozwiązanie wydawało się najwłaściwsze – był to bowiem znakomity sposób uczczenia siły męskości i urody kobiecości jako wartości uniwersalnych, a nie tylko towarów komercyjnych (słowa E. Scoli, za: C. Costantini, Marcello Mastroianni). 
 
W "Szczególnym dniu" niezwykle istotną rolę odgrywa również muzyka Armanda Trovajoli – doskonale sprzężona z obrazem, potęgująca emocje, wychodząca daleko ponad rolę czysto ilustracyjną – oraz znakomite zdjęcia Pasqualina De Santisa. Obrazy budzącego się do życia czy zapadającego w sen ogromnego, przyozdobionego faszystowskimi flagami mrówkowca, to obrazy niezapomniane. Nie bez znaczenia jest też kolorystyka – wszechobecne brązy, szarość i zieleń, intensyfikują tylko poczucie marazmu i zobojętnienia. 
 
Reasumując: "Szczególny dzień" to prawdziwa perła włoskiej kinematografii – obraz prosty, mądry i wspaniały pod każdym względem, który zachwyca tak, jak potrafią zachwycić jedynie arcydzieła.