<reviewer_mark>
10
<review>
Sequel pierwszego hitu Jamesa Camerona jest przykładem filmu, który został perfekcyjnie dopieszczony w każdym aspekcie technicznym (efekty specjalne, dźwięk, itd.). Jednak jego muzyka wcale nie odstaje od reszty. Za skomponowanie nowego soundtracku ponownie zabrał się Brad Fiedel – tym razem bardziej doświadczony i dysponujący większymi możliwościami (ekipą i sprzętem). Efekt jego pracy słyszymy niemal bez przerwy w trakcie ponad dwugodzinnego seansu "Terminatora 2". 
 
 Oczywiście w soundtracku powrócił kultowy temat główny, tym razem dłuższy, bardziej epicki i z jeszcze większą mocą, która dociera do naszych uszu. Słyszalny jest dwukrotnie (w pierwszym i ostatnim jego fragmencie), ale poza nim cała muzyka przeszła gruntowną przemianę. Ton ścieżki dźwiękowej zmienił się z mocno elektronicznego na bardziej hollywoodzki i zadbano o to, aby czuć rozmach i skalę, w jakiej przebiega akcja filmu. Dużym plusem jest dodanie męskiego chóru w kilku fragmentach, tj. "Cameron's Inferno" czy "Terminator Revives". 
 
 Klimat pierwszego soundtracku pozostał, a to za sprawą ciągle słyszalnych "metalicznych" brzmień. Motyw, który zawsze towarzyszył Arnoldowi w pierwszym filmie, został zmieniony na łagodniejszy, ale cały czas udaje on dźwięk obijania się dwóch metalowych przedmiotów. T-1000 dostał swój osobny temat muzyczny, bardziej dynamiczny i idealnie wpasowujący się w "osobę" tak zabójczą oraz tak nieprzewidywalną, która może przybrać dowolną postać. Pozostałym bohaterom nie zostały przydzielone osobne fragmenty soundtracku, ale mimo to jest on dużo barwniejszy od poprzednika (muszę tutaj wspomnieć o kojącym "Desert  Suite", które kompletnie nie rzuca się w oczy między tak dynamicznymi utworami jak "Escape from the Hospital" czy "Attack on Dyson"). 
 
 Muzyka do "Terminatora 2: Judgment Day" wypada perfekcyjnie w samym filmie, wnosi ona wiele nowości i świeżości do serii, przy czym nie brakuje w niej mrocznego klimatu (choć zdecydowanie łagodniejszego od poprzednika). Poza filmem słucha się jej trochę gorzej, ale nie ma to dużego wpływu na moją ocenę. Soundtrack "T2" to kawał naprawdę dobrej muzyki filmowej i bez cienia wątpliwości mogę powiedzieć, że dorównuje on poprzednikowi. Na szczególną uwagę zasługują te, uwielbiane przeze mnie utwory: "Main Title", "Trust Me", "I'll be Back", "It's over (Good-Bye)". 
 
 Co do samej płyty, to jest ono porządnym wydaniem, ale brakuje w nim kilku fragmentów z filmu. Szczególnie można odczuć brak występującego na początku "T2" utworu "Bad to the Bone" George'a Thorgooda oraz piosenki stworzonej specjalnie na potrzeby filmu "You Could Be Mine" zespołu Guns N' Roses, pojawiającej się w trakcie napisów końcowych. Nie omieszkałbym również posłuchać utworu "Guitars Cadillacs" Dwighta Yoakama, którego można usłyszeć w tle sceny zdobycia ubrania przez głównego bohatera. 
